title: Erfgoedlening - Opgebruikt budget
thema: Onroerend erfgoed
pdf link: https://docs.vlaamsparlement.be/pfile?id=2065519
thema link: https://www.vlaamsparlement.be/parlementaire-documenten/schriftelijke-vragen/1828634
SCHRIFTELIJKE VRAAG
nr. 286
van AN MOERENHOUT
datum: 21 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erfgoedlening  -  Opgebruikt budget
Kopers van geïnventariseerde erfgoedwoningen botsen dit jaar op een grote drempel. Op 
het moment dat ze een aanvraag willen indienen voor een erfgoedlening, blijkt immers dat 
het budget voor erfgoedleningen voor 2024 in één maand al opgebruikt is.
Afzonderlijke aanvragen hebben een limiet van 250.000 euro. Dit jaar zouden er dus in de 
eerste weken al dozijnen aan projecten voor het maximumbedrag moeten zijn ingediend, 
om het volledige jaarbudget op te gebruiken.
In de voorbije jaren zijn er nooit of zeer zelden tekorten geweest voor de erfgoedleningen. 
1. Er is duidelijk een nood aan de leningen. 
Worden er mogelijkheden bekeken om voor 2024 alsnog budget vrij te maken?
2. Hoe komt het dat het budget dit jaar in één klap op is? Is het naar verschillende 
projecten gegaan en/of was er voorkennis die maakt dat bepaalde projecten het 
budget disproportioneel hebben aangesproken?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 286 van 21 mei 2024
van AN MOERENHOUT
Zie hiervoor mijn antwoord op vraag om uitleg 1334 van Joke Schauvliege over de 
uitputting van het beschikbare budget voor het verstrekken van erfgoedleningen, die op 
14 maart 2024 is behandeld in de bevoegde parlementaire commissie, en mijn antwoord 
op schriftelijke vraag 236 van Johan Danen over de stand van zaken omtrent de 
erfgoedlening. 
Het budget is in 2024 zoals gebruikelijk naar verschillende projecten gegaan. Voor de 
erfgoedlening wordt jaarlijks 7 miljoen aan middelen beschikbaar gesteld aan PMV. Tot 
2023 beschikte PMV op basis daarvan over voldoende budget om de vraag te ondervangen. 
De erfgoedlening is in 2023 doorgelicht en vergt aanzienlijke bijsturingen. Tot zo lang is 
het bijstellen van het jaarlijkse budget niet aan de orde.  
