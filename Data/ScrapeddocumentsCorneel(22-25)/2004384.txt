title: Multiplex 11A - Beautycontest
thema: Media
pdf link: https://docs.vlaamsparlement.be/pfile?id=2004384
thema link: https://www.vlaamsparlement.be/parlementaire-documenten/schriftelijke-vragen/1767403
SCHRIFTELIJKE VRAAG
nr. 5
van WILFRIED VANDAELE
datum: 4 oktober 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Multiplex 11A  -  Beautycontest
Op vrijdag 29 september 2023 werd er binnen de Vlaamse Regering een procedurebesluit 
afgeklopt dat een beautycontest mogelijk maakt voor de exploitatie van multiplex 11A. Die 
is tot nu toe in handen geweest van Norkring, die zo DAB+-uitzendingen kan ondersteunen.
Een van de bezorgdheden die werd geuit in het kader van de adviesronde bij dit besluit is 
de quasi monopoliepositie van Norkring in de uitbating van omroepnetwerken. 
Tegelijkertijd rezen er vragen over de gevolgen van die beautycontest voor de verdere 
uitrol van DAB+ en de uiteindelijke afschakeling van FM. Tot slot kwamen er uit de 
raadpleging door het Departement Cultuur, Jeugd en Media (CJM) verschillende 
bedenkingen over de rechtszekerheid van het besluit, maar ook ideeën voor alternatieve 
wijzen van toewijzing bovendrijven. De minister heeft ook uitgebreid geantwoord op de 
input die de raadpleging opleverde.
1. Welke timing plant de minister voor de uit dit besluit voortkomende beautycontest? 
Welke criteria zal de minister opnemen voor de eventuele gegadigden?
2. Welke spelers die in aanmerking komen voor de exploitatie van een multiplex zijn 
momenteel actief op de Vlaamse markt en welke stappen kan de minister ondernemen 
om die markt diverser te krijgen?
3. Een belangrijk element om de bedenkingen van de Strategische Adviesraad voor 
Cultuur, Jeugd, Sport en Media (SARC) en de input uit de raadpleging door CJM beter 
te beantwoorden, is de al lang aangekondigde radiostudie.
Hoe ver staat de minister daarmee? Kan hij een concrete timing naar voren schuiven 
voor de afronding en publicatie van die studie?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 5 van 4 oktober 2023
van WILFRIED VANDAELE
1. Op 22 september 2023 werden twee besluiten door de Vlaamse Regering definitief 
goedgekeurd die toelaten dat voor multiplex 11A een nieuwe beauty contest zal worden 
georganiseerd. 
- Het besluit dat artikel 17 van het besluit van de Vlaamse Regering van 18 juli 2008 
betreffende de voorwaarden en procedure voor het verkrijgen van een licentie voor 
het aanbieden van een radio- of televisieomroepnetwerk en de bijbehorende 
zendvergunningen wijzigt, werd gepubliceerd in het Belgisch Staatsblad van 5 
oktober 2023 en is in werking getreden op 6 oktober 2023.
- Het besluit houdende de vastlegging van de pakketten van digitale frequenties die 
worden vrijgegeven tijdens een derde vergelijkende toets om een licentie te krijgen 
om een etheromroepnetwerk aan te bieden en om de bijbehorende 
zendvergunningen te krijgen die bestemd zijn voor het aanbod van vrij te 
ontvangen radio-omroepprogramma’s werd gepubliceerd in het Staatsblad op 9 
oktober 2023 en treedt in werking op 10 oktober 2023.
Nu beide besluiten in werking zijn getreden, zal in het Belgisch Staatsblad een oproep 
geplaatst worden om zich kandidaat te stellen om een licentie op multiplex 11A te 
bekomen. Deze oproep zal via mededeling op de Vlaamse Regering worden gebracht 
op 27 oktober 2023 en zal daarna in het Belgisch Staatsblad gepubliceerd worden. 
Kandidaten beschikken over 60 dagen vanaf de publicatie van de oproep om een dossier 
in te dienen bij de Vlaamse Regulator voor de Media. De VRM gaat vervolgens na (i) of 
het dossier volledig is en (ii) indien ja, of het dossier ontvankelijkheid is. 
Als er maar één kandidaat is (wiens dossier volledig en ontvankelijk is), dan wordt de 
licentie meteen toegekend. Zijn er meerdere kandidaten van wie het dossiers volledig 
en ontvankelijk zijn, dan worden de dossiers getoetst aan inhoudelijke criteria en kent 
de VRM de licentie toe binnen de 120 dagen na publicatie van de oproep tot 
kandidaatstelling. 
De criteria op basis waarvan een ontvankelijk dossier wordt beoordeeld in de 
vergelijkende toets zijn opgenomen in het hierboven vermelde besluit van 18 juli 2008, 
artikel 6, te weten
1° het optimale gebruik en de optimale invulling van de frequentieblokken en 
frequentiekanalen;
2° de geboden waarborgen voor een eerlijke, redelijke en niet-discriminerende toegang 
tot de infrastructuur zoals die blijkt uit vooropgestelde contractuele bepalingen met de 
dienstenverdelers;
3° de technische middelen waarover de aanvrager beschikt en die hem in staat stellen 
een infrastructuur in de Vlaamse Gemeenschap aan te leggen, in stand te houden en 
te exploiteren. Die blijkt onder meer uit gegevens over het netwerk, het aantal masten 
en de curricula van de werknemers;
4° de financiële middelen waarover de aanvrager beschikt;
5° het deel of de delen van de theoretisch beoogde gebieden van de frequentieblokken 
en frequentiekanalen die bediend zullen worden voor vaste dakontvangst, draagbare 
buitenhuisontvangst en draagbare binnenhuisontvangst. Hierbij worden de 
percentages van plaats en tijd, de gebruikte relevante technische parameters en een 
schatting van de bereikte bevolking vermeld;
6° de timing waarin de zones, vermeld in punt 5°, zullen worden bediend voor vaste 
dakontvangst, draagbare buitenhuisontvangst en draagbare binnenhuisontvangst, en 
de eventuele ontwikkeling daarvan in de tijd, met inbegrip van een tijdstabel van de 
voorgestelde effectieve indienststelling van de verschillende geplande zendinstallaties;
7° de kwaliteit van de uitzendingen per frequentieblok of frequentiekanaal, rekening 
houdend met de geplande digitale capaciteit (uitgedrukt in Mbit/s) en met het aantal 
omroepprogramma's dat kan worden doorgegeven.
De informatie, vermeld in punten 1° en 2°, wordt voor elk onderdeel gewogen voor 
20%. De informatie vermeld in punten 3° tot 7° wordt voor elk onderdeel gewogen 
voor 12%.
2. Vandaag zijn twee spelers actief op de markt van exploitatie van landelijke digitale 
radiomuxen. Daarnaast bestaan er ook nog andere bedrijven die technische 
uitzenddiensten leveren aan radiostations. Of er nog andere kandidaten zullen zijn, is 
moeilijk te voorspellen.
3. De radiostudie is volop aan de gang. Wannneer de resultaten gepubliceerd kunnen 
worden is op heden nog niet bepaald. Ik verwacht dat dit in het voorjaar van 2024 zal 
zijn.
