title: Personen met een handicap - Wachtlijsten
thema: Welzijn en Gezin
pdf link: https://docs.vlaamsparlement.be/pfile?id=2042866
thema link: https://www.vlaamsparlement.be/parlementaire-documenten/schriftelijke-vragen/1800787
SCHRIFTELIJKE VRAAG
nr. 234
van LISE VANDECASTEELE
datum: 5 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Personen met een handicap  -  Wachtlijsten
Volwassenen die meer intensieve en gespecialiseerde zorg nodig hebben, kunnen een 
aanvraag doen voor een persoonsvolgend budget (PVB). Minderjarigen kunnen een beroep 
doen op een persoonlijkeassistentiebudget (PAB). Een multifunctioneel centrum (MFC) 
richt zich tot personen met een handicap tot en met 21 jaar (uitzonderlijk verlengbaar tot 
en met 25 jaar) die nood hebben aan specifieke ondersteuning.
Het aantal mensen met een handicap dat wacht op een budget blijft verder groeien. Dat 
blijkt uit cijfers die ik opvroeg in maart 2023. Toen stonden er in totaal bijna 21.000 
mensen met een handicap op de wachtlijst. De langst wachtende volwassene wacht al 20 
jaar op een budget om de nodige ondersteuning te kunnen inkopen. Bij kinderen en 
jongeren met een handicap is er al vijf jaar geen vooruitgang.
1. Betreffende de wachtlijsten voor een PVB:
a) Hoeveel mensen staan er vandaag op de wachtlijsten per prioriteitengroep?
b) Hoelang staan mensen ondertussen gemiddeld op de wachtlijsten per 
prioriteitengroep?
c) Met hoeveel personen zijn de wachtlijsten per prioriteitengroep toe- of afgenomen 
tegenover januari 2023?
d) Graag een inschatting van het budget dat nodig is om alle wachtenden een PVB te 
geven. Graag ook met onderscheid per prioriteitengroep.
e) Welke maatregelen zal de minister nemen om de wachtlijsten weg te werken?
2. Betreffende de wachtlijst voor een PAB:
a) Hoeveel kinderen en jongeren staan er vandaag op de wachtlijst?
b) Hoelang staan kinderen en jongeren ondertussen gemiddeld op de wachtlijst?
c) Met hoeveel personen is de wachtlijst toe- of afgenomen tegenover januari 2023 
en 2022?
d) Graag een inschatting van het budget dat nodig is om alle wachtenden een PAB te 
geven.
e) Welke maatregelen zal de minister nemen om de wachtlijsten weg te werken?
3. Betreffende de wachtlijsten voor multifunctionele centra:
a) Hoeveel mensen staan er vandaag op de wachtlijst?
b) Hoelang staan mensen ondertussen gemiddeld op de wachtlijst?
c) Met hoeveel personen is de wachtlijst toe- of afgenomen tegenover januari 2023 
en 2022?
d) Graag een inschatting van het budget dat nodig is om de wachtlijst voor een 
multifunctioneel centrum weg te werken.
e) Welke maatregelen zal de minister nemen om de wachtlijsten weg te werken?
4. Kan de minister een inschatting maken van het budget dat nodig is om de wachtlijsten 
volledig weg te werken voor alle personen met een handicap?
5. Graag een overzicht van het aantal bijkomende mensen die in totaal geholpen werden 
in 2023 en het totaalaantal mensen dat een aanvraag indiende.
6. Graag een overzicht met een inschatting van mensen die een budget zullen krijgen in 
2024 en hoeveel aanvragen men verwacht voor een budget.
7. Wat vindt de minister van een voorstel van PVDA om een budget van 756 miljoen euro 
vrij te maken om zo iedereen die er na onderzoek nood aan heeft een budget voor 
ondersteuning te kunnen geven?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 234 van 5 februari 2024
van LISE VANDECASTEELE
1. Persoonsvolgende budgetten: 
a. In het halfjaarverslag van het VAPH vindt u het meest recent gepubliceerde cijfer 
van de wachtlijst ( https://extranet.vaph.be/jaarverslag/2023-eerste-
jaarhelft/pages/26/). 
b. Met het zorginvesteringsplan werd als doelstelling een maximale wachttijd van 18 
maanden geformuleerd voor wachtenden in prioriteitengroep 1. Tot op vandaag 
werd die doelstelling gerealiseerd en werden zelfs nog sneller dan binnen de 18 
maanden bijkomend persoonsvolgende budgetten ter beschikking gesteld. In 
februari werd aan alle mensen met een toewijzingsdatum en prioriteringsdatum 
voor 31.12.2023 een PVB ter beschikking gesteld.
De wachttijd voor mensen in PG 2 en PG 3 vindt u terug op de pagina in het 
jaarverslag vermeld in vraag 1a. 
c. De evolutie van de wachtenden in de prioriteitengroepen vindt u terug in het 
jaarverslag: https://extranet.vaph.be/jaarverslag/2022/pages/54/ 
Een aanvulling van de cijfers over 2023 wordt gepubliceerd eind mei / begin juni 
van dit jaar. 
d. Op 30.09.2023 was dit de kostprijs: 
PG Totaal euro
EEN 12 miljoen euro*
TWEE 281,3 miljoen euro
DRIE 320,2 miljoen euro
Eindtotaal 613,6 miljoen euro
* Dit werd inmiddels reeds ter beschikking gesteld. 
De wachtlijst is echter een dynamisch gegeven. Het VAPH maakt een 
meerjarenanalyse op waarin ze de kostprijs inschatten om de huidige vragen en 
de toekomstige vragen in de komende legislatuur (2025-2029) binnen het huidig 
beleid te beantwoorden. Deze cijfers zullen binnenkort toegelicht worden in de 
commissie welzijn. 
e. In prioriteitengroep 2 werden deelbudgetten gegeven. Het begeleidend onderzoek 
dat hiermee gepaard gaat, gaat zijn laatste fase in. Ik zal de onderzoeksresultaten 
bestuderen. 
Er werd in 2022 een onderzoek uitgevoerd naar de gebruikte en benodigde 
ondersteuning in prioriteitengroep 3. Hieruit bleek dat er bij veel wachtenden in 
PG 3 nood is aan praktische hulp. Op basis daarvan is het VAPH een 
vervolgonderzoek gestart dat zich richt op het huidige gebruik en bijkomende nood 
aan praktische hulp enerzijds maar ook het gebruik en de kennis en eventuele 
drempels van de diensten thuiszorg.
2. Persoonlijke assistentiebudgetten:
a. 1289
b. 509 dagen 
c. In februari 2023 stonden er 1478 kinderen en jongeren te wachten ten opzichte 
van 1289 kinderen en jongeren in februari 2024. De wachtlijst is dus met 189 
kinderen en jongeren afgenomen. 
d. Op basis van de huidige cijfers bedraagt dit 53.141.402 euro. De evolutie van de 
kostprijs van de wachtlijst PAB wordt meegenomen in de meerjarenanalyse van 
het VAPH.
e. Er werden 41,6 miljoen bijkomende middelen geïnvesteerd in PAB in de huidige 
legislatuur. Met deze middelen konden in eerste instantie alle kinderen en 
jongeren met een prior dossier een PAB krijgen. Daarnaast werd de wachttijd 
ingekort tot ongeveer 3,5 jaar. Het aantal budgethouders in deze legislatuur is 
hierdoor meer dan verdubbeld. Op 30.09.2023 zijn er 1942 budgethouders PAB. 
Aan de start van de legislatuur, 31.12.2018, waren dit nog 879 budgethouders. 
De toekomstige inzet van middelen en afbouw van de wachtlijsten, zal afhankelijk 
zijn van de beslissingen van de volgende Vlaamse Regering. 
 
3. Multifunctionele centra: 
a. Op 02/02/2024 waren er 2445 jongeren aan het wachten op verblijf voor 
minderjarigen met een handicap.   
b. Op 02/02/2024 staan de jongeren gemiddeld 664 dagen te wachten. 
c. Op 01/01/2024 stonden er 2407 jongeren te wachten op verblijf voor 
minderjarigen met een handicap. Op 01/01/2023 stonden er 1927 jongeren te 
wachten op verblijf voor minderjarigen met een handicap. Het aantal wachtenden 
is het afgelopen jaar dus toegenomen met 24,91%. 
d. Het VAPH maakt een meerjarenanalyse op waarin een raming van de kostprijs 
gemaakt wordt om de huidige vragen en de toekomstige vragen in de komende 
legislatuur (2025-2029) binnen het huidig beleid te beantwoorden. 
e. In kader van het Crisis- en Investeringsplan Jeugdhulp is er een gevoelige 
uitbreiding van 16,6 miljoen euro van de capaciteit van multifunctionele centra 
(meer verblijf 7/7 mogelijk, meer schoolvervangende opvang, meer crisisverblijf, 
meer begeleiding en ontwikkeling van intersectorale crisisopvang samen met de 
collega’s van de federale overheid en Opgroeien). Deze uitbreidingsmiddelen 
worden kortelings toegekend wat effect zal hebben op het aantal wachtenden. 
Daarnaast werd er in kader van de overdracht van de internaten GO en de MPIGO’s 
naar welzijn 15 miljoen euro extra middelen geïnvesteerd in de MFC’s. 
De toekomstige inzet van middelen en afbouw van de wachtlijsten, zal afhankelijk 
zijn van de beslissingen van de volgende Vlaamse Regering. 
 
4. Hiervoor verwijs ik naar de cijfers van de meerjarenanalyse die nog dienen voorgesteld 
in de commissie Welzijn. 
5. Deze cijfers zijn op dit ogenblik nog niet geconsolideerd. Ze zullen gepubliceerd worden 
in het jaarverslag van het VAPH van 2023 eind mei/begin juni 2024.
6. Voor PAB ramen we ongeveer 310 nieuwe toekenningen in 2024. 
Voor PVB ramen we het totaal aantal terbeschikkingstellingen op ongeveer 3370 in 
2024. Dit zijn zowel de automatische toekenningen (2653) als de 
terbeschikkingstellingen in de prioriteitengroepen (717). 
7. Ik moedig de komende Vlaamse Regering zeker en vast aan om te blijven investeren 
in de sector voor personen met een handicap. Wat betreft het benodigd bedrag om in 
de komende legislatuur aan alle vragen tegemoet te komen, verwijs ik naar de 
toelichting in de commissie Welzijn met betrekking tot de meerjarenanalyse van het 
VAPH.
