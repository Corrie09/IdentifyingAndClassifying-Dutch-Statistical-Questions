title: Opleidingsaanbod VDAB - Impact technologische trends
thema: Werk
pdf link: https://docs.vlaamsparlement.be/pfile?id=2048684
thema link: https://www.vlaamsparlement.be/parlementaire-documenten/schriftelijke-vragen/1804257
SCHRIFTELIJKE VRAAG
nr. 279
van KOEN VAN DEN HEUVEL
datum: 21 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Opleidingsaanbod VDAB  -  Impact technologische trends
Deze vraag geldt in opvolging van mijn schriftelijke vraag nr. 568 van 8 mei 2017 aan 
toenmalig minister Philippe Muyters.
Het Wereld Economisch Forum (WEF) heeft in 2020 geconcludeerd dat artificiële 
intelligentie (AI) wereldwijd ruim 85 miljoen jobs zou kosten maar tegelijk ook 97 miljoen 
nieuwe jobs zou creëren. De nieuwe jobs bevinden zich voornamelijk in de domeinen big 
data, digitale marketing en informatiebeveiliging. 
Het staat vast dat de komst van AI en andere technologische nieuwigheden een impact 
zullen hebben op onze economie en arbeidsmarkt. Het zal uitdagingen met zich 
meebrengen maar tegelijk ook heel wat opportuniteiten. VDAB biedt meer dan 1000 
opleidingen en workshops aan voor werkzoekenden, werknemers en werkgevers. 
Ongetwijfeld heeft de technologische vooruitgang ook een impact op de opleidingen die 
VDAB aanbiedt. 
1. Wordt er binnen VDAB strategisch nagedacht over de impact van nieuwe 
technologische trends zoals automatisering, robotisering, zelfrijdende voertuigen, AI, 
… op het beleid en aanbod van VDAB? 
Zo ja, kan de minister de strategische analyses bezorgen die daarover bestaan? Wat 
zijn de voornaamste concrete conclusies? 
Zo niet, waarom gebeurt het niet? 
2. Zijn er VDAB-opleidingen die de voorbije vijf jaar niet meer zijn aangeboden? Zijn er 
opleidingen die de komende jaren dreigen te verdwijnen omwille van de technologische 
trends? 
3. Zijn er de voorbije vijf jaar nieuwe VDAB-opleidingen in het leven geroepen om 
tegemoet te komen aan de technologische vooruitgang? Zijn er plannen om de 
komende periode nieuwe opleidingen toe te voegen? 
4. Zijn er al bestaande opleidingen aangepast om tegemoet te komen aan de technische 
nieuwigheden? Zo ja, welke opleidingen, en in welk opzicht werden die opleidingen 
aangepast? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 279 van 21 februari 2024
van KOEN VAN DEN HEUVEL
1. VDAB is een voorbeeld voor wat betreft de inzet van AI. Ze volgen daarenboven op 
strategisch en tactisch-operationeel niveau de impact van technologische evoluties op 
de arbeidsmarkt en de daarop gevraagde profielen op via:
a) AI Center of Excellence
In 2016 heeft VDAB een innovatielabo opgericht met als doel te experimenteren 
met nieuwe technologische trends en dit om VDAB en haar dienstverlening te 
verbeteren en te versterken. De focus lag hierbij voornamelijk op het benutten van 
data en het extraheren van inzichten uit deze data door middel van Artificiële 
Intelligentie.
Dit innovatielabo is uitgegroeid tot een matuur AI Center of Excellence van meer 
dan 30 experten (data scientists, data engineers, MLOps engineers, architecten, AI 
translators en business experten). Dit Center of Excellence heeft reeds verschillende 
AI oplossingen in productie geplaatst en dit ter verbetering en versterking van de 
drie kerntaken van VDAB, namelijk het ondersteunen van de burger bij het 
optimaliseren van zijn/haar carrière, het ondersteunen van de werkgever bij het 
invullen van zijn vacatures en het ondersteunen van burger en bemiddelaar in het 
kader van opleidingen. 
Daarnaast zet VDAB ook heel sterk in op het ondersteunen van de bemiddelaar in 
zijn/haar dagdagelijkse taken. Dit door 
●Extraheren van inzichten uit data 
●(Semi-)automatisatie van bepaalde taken zodat de bemiddelaar zich kan 
concentreren op zijn/haar kerntaken, namelijk het ondersteunen van 
zijn/haar klanten
Ook is VDAB volop bezig met het experimenteren rond de mogelijkheden van 
generatieve AI en het onderzoeken hoe deze technologie VDAB en de medewerkers 
van VDAB kan versterken. Binnen dit kader wordt er momenteel een “GenAI 
Efficiency Factory” opgericht met als doel bestaande generatieve AI toepassingen 
op een veilige manier binnen de processen van VDAB te integreren. Dit om de 
efficiëntie van de organisatie en haar klanten te verhogen.
Omdat aan het gebruik van data en Artificiële Intelligentie ook risico’s verbonden 
zijn, heeft VDAB in 2022 een Ethische Raad opgericht om VDAB te adviseren met 
betrekking tot het gebruik van data en AI en dit vanuit een ethisch perspectief. 
Deze Ethische Raad is een onafhankelijk adviesorgaan met betrekking tot het 
gebruik van Artificiële Intelligentie, profilering en automatische besluitvorming. De 
Ethische Raad bestaat vandaag uit 3 interne experten en 5 externe experten. De 
interne experten zijn aanwezig om inzichten te geven in de missie, ambitie en 
uitdagingen van VDAB. Voor de externe experten is er gekozen om verschillende 
expertisedomeinen op te nemen, namelijk academische, juridische, filosofische, 
operationele en meer transversale expertise. Op deze manier hoopt VDAB dat de 
discussies die plaatsvinden gebalanceerd zijn en dat verschillende invalshoeken in 
rekening genomen worden.
b) Team Digitalisering
In 2017 is binnen VDAB het team digitalisering opgericht. Dit team zet in op het 
creëren van awareness rond het thema digitalisering, zowel intern bij VDAB als 
extern bij werkzoekenden en partners. Daarnaast werkt het team rond het 
versterken van digitale vaardigheden van werkzoekenden in functie van hun 
jobdoelwit via een uitgebreid aanbod aan workshops (Privacy & Data, GDPR in de 
IT,..) en webcursussen (AI, Cyberveiligheid, Internet of Things,...) . 
Intern ondersteunt het team de verschillende beroepenclusters om digitalisering op 
een geïntegreerde manier aan te bieden in de beroepsopleidingen. Daarnaast werkt 
het team ook samen met partners van VDAB zoals Het Beroepenhuis, Stad Gent, 
Mediawijs, Cevora,... rond het topic digitalisering. Gezien de snelheid waarmee het 
specialisatiegebied digitalisering evolueert, worden deze workshops zeer frequent 
geüpdatet. Een deel van het workshopaanbod wordt ook via een uitbesteding 
georganiseerd.
Concrete toepassingen van nieuwe technologische evoluties (AI, VR,...) worden 
enerzijds verwerkt in het bestaande workshopaanbod, of er worden nieuwe 
workshops of webcursussen voor gemaakt. Zo wordt dit jaar bijvoorbeeld de 
herwerking van de cursus AI opgeleverd en is het team een cursus cyberveiligheid 
aan het ontwikkelen met partners als Febelfin, Agoria en de Cyber Security 
Coalition. 
c) Meewerken, leveren van input en deelname aan studies/events/beurzen
VDAB volgt studies over de impact van nieuwe trends van nabij op, maar draagt 
vanuit haar expertise ook bij aan studies waarvoor bijvoorbeeld departement WSE, 
de sectoren of andere relevante partners het voortouw nemen. Concrete 
voorbeelden daarvan zijn de competentieprognoses van verschillende sectoren, 
waaronder architect en landmeter, BIM Modelleur of prefab betonindustrie.
VDAB werkte daarnaast ook mee aan Be The Change van Agoria. Deze publicaties 
schetsen de grote uitdagingen en kansen die zich aandienen op de Belgische 
arbeidsmarkt per regio, sector en functie. 
VDAB is ook partner van DigiSkills Belgium Dit is een webplatform dat een 
ecosysteem van initiatieven en opleidingen wil creëren voor alle Belgische burgers 
die de stap willen zetten naar de digitale maatschappij van vandaag en morgen. 
Aangedreven door de Belgische Nationale Coalitie voor Digitale Vaardigheden & 
Jobs, is het doel van DigiSkills Belgium.be de digitale vaardigheidskloof op nationaal 
niveau verkleinen.
Bijkomend nemen experten van VDAB deel aan events, beurzen,... om zo de 
evoluties in de verschillende sectoren van nabij te kunnen opvolgen. Deze input 
wordt verwerkt in de sectorale ondernemingsplannen.
d) Sectorale ondernemingsplannen
De dienstverlening van VDAB krijgt vorm vanuit de verschillende beroepenclusters. 
In die cluster onderzoeken experten het domein: ze kijken naar de evoluties binnen 
het domein, analyseren de arbeidsmarkt en de gevraagde vacatures en sturen 
vanuit die domeinanalyses inhoudelijk het dienstverleningsaanbod voor de 
beroepen bij. Er is een nauwe samenwerking met de sectororganisaties, zodat ook 
hun input steeds wordt meegenomen. 
Op die manier zorgt de dienst ervoor dat de opleidingen up to date zijn en mee 
evolueren met de snel evoluerende gevraagde competenties op de arbeidsmarkt.
2. VDAB schrapt opleidingen pas als ze niets meer bijdragen tot een beroep of als er een 
voldoende grote arbeidsmarktreserve is. In de evolutie van de arbeidsmarkt gaat het 
veel meer om de verandering van taakinhouden en de daaraan gelinkte competenties 
dan om het werkelijk volledig verdwijnen van beroepen. 
Hieronder volgt een overzicht per beroepencluster:
Beroepencluster Bouw & Hout
De opleiding ‘Ambachtelijk houtbewerker’ werd stopgezet en herfocust naar ‘machinaal 
houtbewerker. Verder zijn er binnen de sector bouw & hout geen opleidingen die 
verdwenen zijn omwille van technologische trends.
Beroepencluster Business Support, Retail & ICT
Omwille van de evoluties inzake generative AI en de integratie hiervan in programma’s 
als Microsoft Office, wordt bekeken of webcursussen als ‘communiceren via e-mail’ nog 
relevant zijn.
Verder zijn er de voorbije vijf jaar geen opleidingen verdwenen door de technische 
trends, enkel door de evoluties op de arbeidsmarkt (bijvoorbeeld geen aparte front-
end of back-end ontwikkelaars meer binnen ICT, enkel nog full stack). Met de huidige 
evoluties schat de sector in dat er in de komende jaren ook geen opleidingen dreigen 
te verdwijnen. We blijven inzetten op wat de noden zijn op de arbeidsmarkt en passen 
de bestaande opleidingen aan om tegemoet te blijven komen aan de vraag.
Beroepencluster Diensten aan Personen en Bedrijven 
Voor de jobdomeinen ‘Horeca’ en ‘Schoonmaak’ binnen deze sector, worden geen 
opleidingen geschrapt omwille van technologische trends, maar zorgt men voor een 
flexibel, modulair en wendbaar opleidingsaanbod dat inhoudelijk aangepast wordt 
naargelang de evoluties van de beroepsinhouden. 
Voor de andere jobdomeinen binnen deze sector (land- en tuinbouw, creatieve 
sectoren, bewaking, toerisme,...), werkt VDAB intensief samen met partners zoals de 
betrokken sectoren, werkgeversorganisaties, bedrijven, vormingsfondsen en andere 
opleiders. Hier geldt ook dat er geen opleidingen geschrapt werden omwille van 
technologische trends, maar zorgt de partner voor de actualisering van de 
opleidingsinhouden. 
Beroepencluster Industrie
Technische beroepen binnen de industrie verdwijnen niet, maar wijzigen, waardoor de 
opleidingen steeds aangepast worden. Dit omvat onder andere het integreren van 21e-
eeuwse vaardigheden zoals basis ICT-vaardigheden en data-analyse in het 
opleidingsaanbod. Naast het inhoudelijke, verschuiven onze lesmethoden van 
traditionele, klassikale sessies naar online leren, face-to-face interactie en een hybride 
combinatie van beide.
Beroepencluster Transport & Logistiek
Geen geschrapte opleidingen of opleidingen die geschrapt gaan worden.
Beroepencluster Zorg & Onderwijs
VDAB heeft hier geen opleidingen in eigen beheer, maar erkent wel opleidingen bij 
partners (hogescholen,...). 
3. Zoals eerder aangegeven, volgt VDAB de evoluties op de arbeidsmarkt, wat vooral 
resulteert in het actualiseren van bestaande opleidingen eerder dan het creëren van 
nieuwe opleidingen. Bij het aanpassen van de opleidingen aan de nieuwigheden voor 
de sector wordt de trend van de digitalisering uiteraard gevolgd. 
VDAB weegt in functie van vraag en aanbod af of bijkomende opleidingen moeten 
worden geprogrammeerd. Indien er een constante of stijgende vraag is voor een 
bepaald beroep wordt bekeken of de markt dit kan aanbieden, of VDAB dit zelf moet 
aanbieden, of dat een samenwerking tussen VDAB en partners mogelijk is. 
Hieronder volgt een overzicht per beroepencluster:
Beroepencluster Bouw & Hout
Binnen de sector licht VDAB de technologische trends (komst van drones, LCA-
tools,...) toe binnen de bestaande opleidingen. 
Naar de toekomst toe wordt ‘BIM-expert’ wel als nieuw profiel toegevoegd aan de 
competentiedatabank van VDAB. Ook de toekomstgerichte opleiding ‘Built 
Environment’ wordt door VDAB erkend.
Ten slotte ligt de focus ook op circulair bouwen. Hier zijn veel (niet noodzakelijk 
technische) vernieuwingen rond. Zo zet VDAB sterk in op duurzaamheidsattitudes om 
het nadenken over duurzaam handelen te stimuleren. 
Beroepencluster Business Support, Retail & ICT
Voor het onderdeel ‘Business Support’, wordt sterk ingezet op nieuwe workshops en 
online leermodules. Zo wordt dit jaar bijvoorbeeld de cursus datageletterdheid 
opgeleverd, waarin nieuwe technologieën belicht worden samen met ook hun impact 
op jobs.
Daarnaast wordt ook veel geïnvesteerd in het aanpassen van opleidingen rond 
wijzigingsgevoelige thema's zoals bijvoorbeeld Office. Hier kwamen tal van nieuwe 
producten bij: Teams, Planner, Sharepoint,... Zaken die ook hun plek op de 
arbeidsmarkt hebben én die VDAB dus ook covert. Momenteel ligt de focus zeer sterk 
op de mogelijkheden van de AI-toepassingen van Microsoft (Copilot).
Binnen Accountancy werkt VDAB op dit moment ook aan een workshop waar cursisten 
zullen leren hoe AI toegepast wordt in de boekhouding (verschuiving van input naar 
controle is hier belangrijk). Niet enkel theoretisch, ze gaan er zelf mee aan de slag.
De afgelopen 5 jaar hebben veel bestaande opleidingen ook een belangrijk digitaal 
aspect gekregen (digitaal presenteren, digitaal netwerken,...). 
Voor het onderdeel ‘Retail’ zijn er geen nieuwe opleidingen, maar nieuwe modules in 
de opleidingen die de cursisten versterken om met digitale tools in de winkel te kunnen 
werken. Bestellen op een webshop, zelfscankassa's, klanten die assertiever zijn omdat 
ze door internet en social media beter geïnformeerd zijn over producten die ze gaan 
aankopen,...
Voor het vakgebied ICT zijn er een aantal opleidingen in het leven geroepen door de 
technologische vooruitgang. Zo zijn bijvoorbeeld opleidingen omtrent AI ontwikkeling, 
data scientist en cyber security gecreëerd. Andere technologische trends zoals 
bijvoorbeeld LowCode worden ook opgevolgd zodat VDAB hier snel in kan schakelen 
wanneer de vraag op de arbeidsmarkt toeneemt.
Beroepencluster Diensten aan Personen en Bedrijven 
Geen nieuwe opleidingen of plannen toe te voegen vanwege technologische evoluties. 
Ook hier kijkt VDAB naar het actualiseren van bestaande opleidingen op basis van de 
evoluerende jobinhoud.  
Beroepenclusterr Industrie
Binnen de bestaande beroepsopleidingen van VDAB worden, waar relevant, 
verschillende nieuwe online leermodules (industrie 4.0, 21e-eeuwse vaardigheden,...) 
en workshops (Introductie tot het 3D-printen, additive manufacturing, Collaborative 
Robot,...) geïntegreerd.
Een nieuwe opleiding die in ontwikkeling is, is ECOL (European Crane Operators 
Licence).
VDAB organiseert ook STEM-workshops verspreid over Vlaanderen voor de burger.
Beroepencluster Transport & Logistiek
De sector blijft inzetten op laagdrempelige digitale tools (videotutorials, online 
leermodules, introductie van i-pads met daarop nuttige educatieve apps…). Via 
geïntegreerde opleidingen of opleidingen van partners (vb. Basis ICT bij Ligo) wordt 
gewerkt aan de digitale geletterdheid van werkzoekenden. 
  
Daarnaast blijft ook ingezet worden op op werkplekleren, verplaatsen van delen van 
opleidingen naar on-the-job training zodat opleiding gericht gebeurt en de nieuwste 
infrastructuur/tools waar werkgevers gebruik van maken, aangeleerd kunnen worden 
(bijvoorbeeld IBO kilometerheffing).
Voor logistiek werd er de laatste 4 jaar ook aan 2 innovatieve projecten van VIL 
deelgenomen. Het gaat hier over een project waarin AR en VR kan gebruikt worden 
voor veiligheids- en pickingtraining. Momenteel zit VDAB ook in een project rond 
gamification waarin nieuwe technieken/methodologieën worden ingezet om lage 
profielen veiligheidstraining te geven.
Beroepencluster Zorg & Onderwijs
VDAB heeft hier geen opleidingen in eigen beheer. Cursisten worden wel doorverwezen 
naar de (uitbestede) workshops van het team digitalisering. 
Er wordt ook steeds gekeken naar de vraag van de arbeidsmarkt en geanalyseerd 
welke mogelijke opleidingen erkend kunnen worden. Zo heeft VDAB de opleiding 
‘Zorgtechnoloog’ in 2020-2021 erkend. 
4. Elke sector volgt nauwgezet de (digitale) evoluties en technologische trends op de 
arbeidsmarkt op en vertaalt deze continu naar het opleidingsaanbod. Hieronder enkele 
voorbeelden per sector:
Beroepencluster Bouw & Hout
●Bediener CNC houtbewerkingsmachines: wordt in 2024 geïntegreerd in alle 
basisopleidingen hout. Tot 2023 bestond dit als aparte houtopleiding.
●Elektrotechnisch installateur: werd uitgebreid met een module laadpalen en 
batterijen om de trend hierin te volgen.
●Monteur CV sanitair: hierin leggen we extra aandacht op Hybride 
verwarmingsinstallaties alsook montage van warmtepompen en 
warmtepompboiler
●Technicus verwarming: hier kijken we om een basisopleiding koeltechnieken te 
implementeren om zo aan de vraag naar koeltechnici specifiek voor 
warmtepompen te kunnen voldoen.
●Bouwplaatsmachinist: hier wordt sterker de focus gelegd op GPS-sturing omdat 
dit hedendaags als basiscompetentie beschouwd wordt.
Beroepencluster Business Support, Retail & ICT
●Cursus ‘Kennismaking met ERP’: remake van een bestaande cursus waarbij stil 
wordt gestaan bij de impact van ERP en nieuwe technologieën op de jobs van 
medewerkers en belichten wordt welke nieuwe trends en ontwikkelingen we nog 
mogen verwachten.
●Leerbedrijf: hier zoekt VDAB het evenwicht tussen volop meegaan in 
automatisering en AI enerzijds, en het bewust opdelen van processen en 
bepaalde acties enerzijds omwille van didactische redenen. Uiteraard worden de 
ontwikkelingen op de werkvloer (vooral impact van AI) zeer nauw opgevolgd 
om elementen hiervan mee te nemen in het leerbedrijf. 
●Accountancy: tijdens de opleidingen sensibiliseren we de cursisten rond de 
impact die AI zal hebben voor boekhouders: repetitieve taken zullen door de 
computer overgenomen worden, er zal een verschuiving komen naar meer 
analytisch werk: interpretatie van data.
●Alle ICT-opleidingen: hier blijft VDAB zeker op de hoogte van de technologische 
trends en worden ze ook geïntegreerd in de opleidingen wanneer ze een 
meerwaarde kunnen zijn binnen die opleiding. Zo is er bijvoorbeeld binnen alle 
ICT-opleidingen reeds aandacht voor cyber security. Aangezien AI-tools ook niet 
meer weg te denken zijn in het werkveld, wordt er in elke opleiding ook 
aandacht besteed om deze AI-tools op een correcte en ethische manier te 
kunnen gebruiken om het werk te vergemakkelijken. Specifiek binnen het 
segment van netwerken en systemen kan ook steeds meer geautomatiseerd 
worden aan de hand van zelf- en op maat geschreven scripts. Ook dit heeft een 
plaats gekregen binnen alle relevante opleidingen.
Beroepencluster Diensten aan Personen en Bedrijven 
●Professionele schoonmaak en particuliere schoonmaak: digitalisering is 
geïntegreerd in deze opleidingen en gaat van eenvoudige tools 
(wegbeschrijvingen, hoe gebruik ik een smartphone,...) tot werkplanning op de 
werkvloer, rapportering tijdens/na de job etc. Om de cursisten hierin te kunnen 
ondersteunen, hebben de instructeurs zelf verschillende opleidingen gevolgd 
binnen het interne opleidingsinitiatief ‘Digiwijs’. 
Beroepencluster Industrie
●Verspaning: digitaliseren verspaningsmachines
●Oriëntatie: Integratie CAD en 3D-printing
●Lassen: operator lasrobot, orbitaal lassen, manueel laserlassen
●Operator: operator guidance system (Augmented Reality), cobots, VR-training 
smartpacker
●Industriële onderhoudstechnieken: Smart Glasses, 3D-printing, lasersnijden en 
-graveren
Beroepencluster Transport & Logistiek
●Magazijnopleidingen: deze zijn bijgestuurd door nieuwe technologieën. Zo werd 
er scanning en ERP toegevoegd omdat dit in moderne magazijnen ook gebruikt 
wordt.
●Transport: de elektrificatie van het goederenvervoer zit in een 
stroomversnelling. Daarom wordt deze evolutie ook meegenomen in onze 
opleidingen om de toekomstige vrachtwagenchauffeurs voor te bereiden op de 
nieuwe competenties die ze nodig hebben (inzicht krijgen in de belangrijkste 
onderdelen van een elektrische truck, opladen, dagelijks onderhoud en 
basisgebruik, optimalisatie van de actieradius van de truck,...). Vanaf 7 juli 2024 
gelden vanwege de bijgewerkte General Safety Regulation (GSR, Verordening 
2019/2144 (EU)) nieuwe normen voor veiligheidsassistentiesystemen in de hele 
EU om de algemene veiligheid in het wegverkeer te verhogen. De werking van 
deze systemen dient dan ook aangeleerd te worden. Met deze vernieuwingen 
zal VDAB niet alleen toonaangevend zijn maar ook innovatief en als voorbeeld 
dienen voor andere opleidingsinstituten.
●Transport: VDAB heeft een mobiele tankunit die kan ingezet worden op 
verschillende oefenterreinen van VDAB en FOREM. Het grote voordeel van de 
mobiele unit is dat cursisten zich niet langer moeten verplaatsen. Hierdoor 
hopen we meer geïnteresseerden te kunnen bereiken: de sector zal immers 
meer zichtbaarheid en betrokkenheid creëren in de verschillende 
opleidingscentra. Buiten de opleiding zal de installatie ook ingezet worden om 
de sector te promoten op beurzen en tijdens infosessies.
●Transport: dit jaar nog voorziet VDAB een volledige update van de 4 
simulatoren, deze worden ingezet tijdens de opleiding om cursisten bepaalde 
situaties te laten inoefenen die omwille van de verkeersveiligheid niet op de 
openbare weg kunnen ingeoefend worden. De simulatoren worden niet enkel 
ingezet om technische vaardigheden aan te leren maar ook worden ze ingezet 
om de Nederlandse taal te versterken, we hebben verschillende NT2 modules 
waarin anderstalige cursisten leren hoe ze instructies moeten interpreteren ifv 
de praktijkopleiding
Beroepencluster Zorg & Onderwijs
VDAB heeft hier geen opleidingen in eigen beheer. Binnen de opleidingen die VDAB 
erkent is het belang van digitalisering (bv. digitale didactiek, werken met smartboards, 
etc.) wel sterk toegenomen.
