title: Busvervoer kwetsbare kinderen en jongeren - Betaalbaarheid voor zorgvoorzieningen
thema: Welzijn en Gezin
pdf link: https://docs.vlaamsparlement.be/pfile?id=2073582
thema link: https://www.vlaamsparlement.be/parlementaire-documenten/schriftelijke-vragen/1831280
SCHRIFTELIJKE VRAAG
nr. 4
van FREIJA VAN DEN DRIESSCHE
datum: 7 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Busvervoer kwetsbare kinderen en jongeren  -  Betaalbaarheid voor zorgvoorzieningen
Het multifunctionele centrum (MFC) De Hagewinde in Lokeren is erkend en gesubsidieerd 
door het Vlaams Agentschap voor Personen met een Handicap (VAPH) en richt zich naar 
(de context van) kinderen en jongeren van de regio Waas en Dender met gedrags- en 
emotionele stoornissen (GES’en) of autismespectrumstoornissen (ASS’en), al dan niet in 
combinatie met een lichte tot matige mentale beperking.
Op 12 september 2024 verspreidde het een persbericht om te wijzen op de forse stijging 
in de kosten, waardoor het busvervoer voor die kwetsbare kinderen en jongeren in gevaar 
komt. Het stelt dat het VAPH momenteel slechts een kwart van de uitgaven voor dat 
busvervoer financiert, wat neerkomt op een subsidie van 30.832 euro, terwijl de kosten 
voor De Hagewinde op jaarbasis 115.000 euro bedragen. Bovendien, zo kaartte het aan, 
werden de werkingsmiddelen sinds 2013 niet geïndexeerd. Daardoor kan het de kosten 
voor het busvervoer niet langer zelf dragen.
Ook het Vlaams Welzijnsverbond (VWV) kaartte aan dat voorzieningen moeite hebben om 
financieel gezond te blijven. Factoren als stijgende (energie-)kosten, niet-indexering van 
de werkingsmiddelen en het verlagen van de organisatiegebonden middelen, leggen een 
grote druk op de betaalbaarheid van aangepast vervoer.
1. Heeft de minister kennis genomen van het persbericht van MFC De Hagewinde?
2. Erkent de minister de problematiek?
3. Is de minister op de hoogte van andere MFC’s of andere voorzieningen onder het VAPH 
die zich genoodzaakt zien hun busvervoer terug te schroeven? Is de minister op de 
hoogte van zorgvoorzieningen die de stap al hebben gezet?
4. Welke maatregelen werden de afgelopen zittingsperiode genomen om die 
voorzieningen financieel beter te ondersteunen?
5. Welke werkingsmiddelen werden de afgelopen zittingsperiode geïndexeerd? Welke 
werkingsmiddelen werden de afgelopen zittingsperiode niet geïndexeerd?
6. Het VWV wijst op een niet-indexering van de werkingsmiddelen sinds 2010, het MFC 
De Hagewinde spreekt over een niet-indexering van de werkingsmiddelen sinds 2013.
Kan de minister een overzicht geven van de verschillende werkingsmiddelen en hun 
laatste indexering?
7. Welke initiatieven worden in dat verband genomen?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 4 van 7 oktober 2024
van FREIJA VAN DEN DRIESSCHE
1. Ja ik heb kennis genomen van het persbericht. 
2. De problematiek situeert zich op het vlak van betaalbaarheid: de forse stijging van 
(energie)kosten, de niet-indexering van de werkingsmiddelen en de verlaging van de 
organisatiegebonden middelen hebben tot gevolg dat aangepast vervoer onder druk 
komt te staan. Ik erken dat de betaalbaarheid van collectief vervoer voor voorzieningen 
een probleem kan vormen. We moeten echter wel grondig bekijken in welke situaties, 
voor welke kinderen en volwassenen collectief vervoer noodzakelijk is. Vaak is het 
mogelijk andere oplossingen te vinden. Tevens is deze problematiek zeker niet de 
verantwoordelijkheid van de VAPH-sector alleen. Ook vanuit het beleidsdomein 
mobiliteit moeten de nodige inspanningen gedaan worden, zodat elke Vlaming een 
beroep kan doen op openbaar vervoer, en waar nodig aangepast vervoer.  
3. Vanuit de sector voor personen met een handicap worden dergelijke signalen ook door 
andere zorgaanbieders gegeven. Sommigen onder hen hebben reeds de stap genomen 
om collectief vervoer terug te schroeven en zijn op zoek gegaan naar alternatieven. 
Het zoeken naar alternatief vervoer kadert ook in het streven naar inclusie en het 
verhogen van de zelfredzaamheid van personen met een handicap.  
4. In de vorige legislatuur werden geen ondersteunende maatregelen uitgewerkt om 
voorzieningen te ondersteunen bij hun vervoersproblematiek. De problematiek van het 
collectief vervoer voor meerderjarigen die gebruikmaken van dagbesteding bij een 
vergunde zorgaanbieder werd wel al op het raadgevend comité van het VAPH 
aangebracht door een gebruikersvereniging. Hoewel de problemen door de 
verschillende stakeholders erkend worden, werd binnen de beperkte budgettaire 
middelen dit niet als de belangrijkste beleidsprioriteit voor het VAPH gezien. Ook hier 
werd verwezen op de noodzaak van toegankelijk (openbaar) vervoer voor alle personen 
met een beperkte mobiliteit. Het raadgevend comité bereidt momenteel een signaal 
voor m.b.t. de nood aan een meer inclusieve samenleving, waartoe toegankelijk 
vervoer absoluut een belangrijke hefboom is. 
5. Daar waar in de jaarlijkse subsidie een indexeringsmechanisme is opgenomen, werd in 
de voorbije regeerperiode enkel het loongebonden gedeelte van de subsidie 
geïndexeerd. Deze maatregel is conform een generieke maatregel die geldt voor alle 
beleidsdomeinen binnen de Vlaamse overheid. Het niet-loongebonden gedeelte van de 
subsidie werd niet geïndexeerd in de voorbije regeerperiode. Dit was van toepassing 
op alle vormen van subsidieverstrekkingen. Binnen het beleidsveld van de personen 
met een handicap betrof het de subsidies aan de volgende organisaties:
●Multifunctionele centra (MFC)
●Vergunde zorgaanbieders voor meerderjarigen (VZA)
●Organisaties die diensten Rechtstreekse Toegankelijke Hulp aanbieden (RTH)
●Observatie-, Diagnose- en Behandelingsunits (ODB)
●Diensten Ondersteuningsplan (DOP)
●Multidisciplinaire teams (MDT) voor de afgeleverde multidisciplinaire verslagen ikv. 
de toeleidingsprocedure
●Bijstandsorganisaties
●Vlaams Communicatie-Assistentie-Bureau voor Doven (CAB)
●Gebruikersorganisaties
●vzw PVB-wijzer
●Organisaties voor consulentenwerking en casemanagement
●Revalidatiecentra (REVA)
●Organisaties voor vrijetijdszorg (VTO)
●Vives (organiseren van Cel Machtiging Assistentiehondenscholen)
Alsook tegemoetkomingen voor hulpmiddelen.
Multifunctionele centra voor minderjarigen - zoals De Hagewinde – ontvangen concreet 
een volledige loonsubsidie op basis van het aantal erkende personeelspunten. Dit deel 
werd volledig geïndexeerd via een automatische koppeling aan de spilindex. Daarnaast 
ontvangen de MFC’s een algemene werkingssubsidie en een subsidie voor vervoer. 
Deze werden niet geïndexeerd. De MFC’s kunnen tevens max. 3% van de 
personeelspunten omzetten naar werkingsmiddelen. De omrekenfactor voor de 
omzetting werd ook niet geïndexeerd.
Forensische VAPH-units ontvangen bovenop personeelspunten ook werkingsmiddelen 
die zijn opgenomen in hun erkenningsbesluit. Het bedrag aan werkingsmiddelen werd 
niet geïndexeerd in de voorbije regeerperiode.
Voor persoonsvolgende convenanten (PVC) die begeleid worden binnen MFC ontvangen 
de MFC’s naast de gesubsidieerde personeelspunten een werkingssubsidie ter waarde 
van 20% van de begeleidingsovereenkomst. De budgetten voor persoonsvolgende 
convenanten worden omgezet in personeelspunten volgens een vaste omslagsleutel. 
Deze personeelspunten worden vergoed aan de vergunde zorgaanbieders of MFC’s 
volgens de geldende barema’s van de personeelskosten, en worden dus als dusdanig 
permanent en automatisch gekoppeld aan de index bij elke spilindexoverschrijding. Het 
deel dat omgezet wordt naar werkingsmiddelen wordt niet geïndexeerd.
Vergunde zorgaanbieders voor meerderjarigen ontvangen geen werkingsmiddelen. Zij 
ontvangen zorggebonden personeelspunten (ZGP) en daarbovenop 16,18% 
organisatiegebonden personeelspunten (OGP). Van de OGP kan 65% omgezet worden 
in werkingsmiddelen. Ook hier werd de omrekenfactor niet geïndexeerd.
Diensten voor rechtstreeks toegankelijke hulp (RTH), Observatie, diagnose en 
behandelingsunits (ODB) en diensten die begeleiding bieden aan geïnterneerden in de 
gevangenis ontvangen bovenop de gesubsidieerde personeelspunten – die wel 
geïndexeerd worden - 89 euro werkingssubsidie per erkend personeelspunt. Het bedrag 
van 89 euro werd niet geïndexeerd in de voorbije regeerperiode.
Voor de begeleiding van specifieke doelgroepen zoals personen met een niet-
aangeboren hersenletsel en geïnterneerden binnen de VZA ontvangen de organisaties 
bovenop de gesubsidieerde personeelspunten – die wel geïndexeerd worden – 74,49 
euro werkingssubsidie per erkend personeelspunt. Het bedrag van 74,49 euro werd 
niet geïndexeerd in de voorbije regeerperiode.
DOP: ontvangen naast de gesubsidieerde personeelspunten – die wel geïndexeerd 
worden - 25 euro werkingssubsidie per begeleiding. Het bedrag van 25 euro werd niet 
geïndexeerd in de voorbije regeerperiode.
6. In onderstaande tabel kan u terugvinden wanneer de werkingsmiddelen per organisatie 
het laatst werden geïndexeerd.
Organisaties Werkingsmiddelen laatst 
geïndexeerd in:
MFC 2019
VZA 2019 (enkel voor omgezette OGP)
RTH 2019
DOP 2019
MDT 2019
Bijstandsorganisaties 2019 (25% werking)
CAB 2019 (25% werking)
De vergoedingen voor de tolkuren 
werden wel geïndexeerd.
Gebruikersorganisaties 2019 (25% werking)
PVB-wijzer 2019 (25% werking)
Consulentenwerking en 
casemanagement2019 (20% werking)
REVA 2019
VTO 2019
Vives 2019
Tegemoetkomingen voor 
hulpmiddelen2019
Alle refertebedragen werden vanaf 
2024 verhoogd met 5% om het 
effect van niet indexatie uit de 
voorbije jaren te compenseren
7. Het Vlaams Regeerakkoord voorziet voor de komende jaren een beperkte indexering 
van de werkingsmiddelen. De concrete modaliteiten hiervan worden binnenkort 
uitgewerkt.  
