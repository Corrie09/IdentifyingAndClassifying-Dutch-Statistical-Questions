title: Riolerings- en zuiveringsgraad - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2033128
thema link: https://www.vlaamsparlement.be/parlementaire-documenten/schriftelijke-vragen/1793704
SCHRIFTELIJKE VRAAG
nr. 231
van LUDWIG VANDENHOVE
datum: 11 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Riolerings- en zuiveringsgraad  -  Stand van zaken
Vandaag wordt de uitbouw van de riolering aangestuurd door de doelstelling uit de 
Europese Kaderrichtlijn Water (2000). Daarin werd afgesproken dat alle landen in de 
Europese Unie tegen uiterlijk 2027 de “goede toestand” moeten behalen van 
oppervlaktewater en grondwater, zowel op het gebied van kwaliteit als kwantiteit. 
Volgens de meest recente informatie van het Europees Milieuagentschap bereikt nog geen 
enkele van de beoordeelde Vlaamse rivieren een goede ecologische toestand. Meer nog, 
de toestand van 87 procent van de Vlaamse rivieren wordt ronduit als slecht of 
ontoereikend beoordeeld. Om de Europese doelstellingen alsnog te bereiken, moet onder 
meer worden voorkomen dat afvalwater onbehandeld in het milieu terechtkomt. Daarvoor 
moeten de huishoudens aangesloten zijn op een riolering die het afvalwater afvoert naar 
een zuiveringsinstallatie.
1. Wat is de actuele riolerings- en zuiveringsgraad voor Vlaanderen? 
2. Wat is de actuele riolerings- en zuiveringsgraad per Vlaamse provincie?
3. Wat is de actuele riolerings- en zuiveringsgraad per Limburgse gemeente? Graag een 
evolutie van de afgelopen vijf jaar.
4. Liggen de cijfers in lijn met de beleidsdoelstellingen? Zo niet, om welke redenen?
5. Hoeveel Vlaamse gezinnen zijn tot op vandaag niet aangesloten op de riolering? Graag 
de cijfers op niveau van provincie en per Vlaamse stad of gemeente.
6. Bij hoeveel Vlaamse gezinnen is er tot op vandaag geen zuivering van het afvalwater? 
Graag de cijfers op niveau van provincie en per Vlaamse stad of gemeente.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 231 van 11 januari 2024
van LUDWIG VANDENHOVE
1. De huidige rioleringsgraad in Vlaanderen bedraagt 93%. Belangrijk is daarbij op te 
merken dat deze cijfers voor het eerst gebaseerd zijn op de informatie uit de AWIS 
rioolinventaris. In de rioolinventaris wordt de informatie over de ligging van de 
rioleringen aangeleverd door de gemeentelijke rioolbeheerders en Aquafin. Met de 
publicatie van de cijfers start dus een nieuw ijkpunt. De stijging in rioleringsgraad is 
deels te wijten aan extra riolering aangelegd op het terrein en anderzijds een betere 
inventarisatie van het eerder aangelegde patrimonium.
Wat de zuiveringsgraad betreft, zullen de actuele cijfers begin maart via de website 
van de Vlaamse Milieumaatschappij (VMM) ter beschikking gesteld worden 
(https://www.vmm.be/water/riolering/zuiveringsgraad). 
Aangezien het connecteren van de door de verschillende rioolbeheerders aangeleverde 
info momenteel nog niet optimaal is, kan de berekening van de zuiveringsgraad nog 
niet voor alle gemeenten automatisch berekend worden. Daarom zal er een vork 
gehanteerd worden waarbinnen de zuiveringsgraad zich bevindt. De aangeleverde 
informatie zal in de loop van de volgende maanden in kwaliteit en fijnmazigheid 
toenemen waardoor ook de berekening van de zuiveringsgraad steeds nauwkeuriger 
zal kunnen gebeuren.
2. Onderstaande tabel geeft een overzicht van de huidige rioleringsgraad per provincie.
Eind 2023
Rioleringsgraad
Antwerpen 92,9%
Limburg 96,0%
Oost-
Vlaanderen91,7%
Vlaams-
Brabant94,3%
West-
Vlaanderen91,7%
Zoals aangehaald bij vraag 1 zullen de zuiveringsgraden begin maart ter beschikking 
gesteld worden en moeten dezelfde aandachtspunten in acht genomen worden bij de 
interpretatie van de cijfers. 
3. Ik verwijs hiervoor naar de bijlage. Zoals aangehaald bij vraag 1 zullen de 
zuiveringsgraden begin maart ter beschikking gesteld worden en moeten dezelfde 
aandachtspunten in acht genomen worden bij de interpretatie van de cijfers. Kleine 
stijgingen/dalingen/afwijkingen kunnen steeds het gevolg zijn van correcties en 
bijkomende inventarisatie. De data wordt continu geactualiseerd en verbeterd. 
4. De riolerings- en zuiveringsgraden zijn de afgelopen 5 jaar gestegen. De stijging is het 
meest uitgesproken in de provincies waar nog het meeste werk te verzetten is. Dat is 
te verwachten omdat in gebieden met een lagere rioleringsgraad nog vaker quick-wins 
te behalen zijn.
Via onder meer een nieuw ontwerpbesluit van de Vlaamse Regering over de invulling 
van de gemeentelijke saneringsverplichting wil ik de gemeentelijke rioolbeheerders 
verder responsabiliseren over hun verantwoordelijkheden. Het besluit geeft invulling 
aan een efficiëntere en effectievere aanpak binnen de afvalwatersector alsook aan een 
betere samenwerking tussen rioolbeheerders. Daarnaast vervult Aquafin een rol in de 
verdere uitbouw van de rioleringsnetwerken, bijkomende zuivering en in de 
samenwerking tussen verschillende actoren. 
Bij de interpretatie van de evolutie is het daarnaast ook belangrijk om aan te stippen 
dat we vanaf 2024 (cijfers eind 2023) een nieuwe methode van berekenen hanteren, 
en dit moment dus als een kantelpunt of nieuw ijkpunt in de cijfers aanzien kan worden.
5. Er worden geen exacte cijfers van het aantal gezinnen bijgehouden. Om tot een goede 
inschatting te komen, werden de cijfers van het aantal aangesloten inwoners gedeeld 
door 2,3 inwoners (als eenheid per gezin). Onderstaande tabel geeft het indicatief 
overzicht per provincie weer.
Eind 2023
Aantal gezinnen 
niet aangesloten 
op riolering
Antwerpen 54.775
Limburg 14.960
Oost-
Vlaanderen56.866
Vlaams-
Brabant27.621
West-
Vlaanderen42.073
Ik benadruk nogmaals dat dezelfde aandachtspunten als aangehaald bij vraag 1 in acht 
genomen moeten worden bij de interpretatie van de cijfers.
6. Zoals aangehaald bij vraag 1 zullen de zuiveringsgraden begin maart ter beschikking 
gesteld worden via de website van de VMM.
BIJLAGE
Overzicht van de rioleringsgraad per Limburgse gemeente (2019-2023)
