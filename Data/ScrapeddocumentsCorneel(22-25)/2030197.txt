title: Aanvragen 'single permit' - Stand van zaken 2023
thema: Werk
pdf link: https://docs.vlaamsparlement.be/pfile?id=2030197
thema link: https://www.vlaamsparlement.be/parlementaire-documenten/schriftelijke-vragen/1791980
SCHRIFTELIJKE VRAAG
nr. 157 
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Aanvragen 'single permit'  -  Stand van zaken 2023
Het aantrekken van hooggeschoold buitenlands talent en middengeschoolden voor 
knelpuntberoepen is een belangrijke doelstelling van deze Vlaamse Regering. In deze 
legislatuur streven we ook naar korte doorlooptijden van de procedure voor het verkrijgen 
van een gecombineerde vergunning. 
Ter opvolging van mijn schriftelijke vraag nr. 218 van 16 december 2022 volgende vragen. 
Graag de gegevens ook in een Excelbestand.
 
1. Kan de minister een overzicht en toelichting geven van de aanvragen voor de single 
permit van 2023? Hoeveel aanvragen werden ingediend? Kan de minister een overzicht 
geven van de totaalcijfers en een overzicht per maand? Kan de minister een overzicht 
geven van de gemiddelde doorlooptijd per maand? Kan de minister een overzicht 
geven van de toekenningen?
a) Kan de minister een overzicht geven per nationaliteit? Wat is de top tien van 
nationaliteiten? Kan de minister extra toelichting geven over deze top tien van 
nationaliteiten? 
b) Kan de minister daarnaast ook een overzicht geven per categorie?
c) Kan de minister een overzicht geven van de gemiddelde doorlooptijd van een single 
permit in zijn totaliteit? Kan de minister een opdeling maken tussen enerzijds de 
doorlooptijd bij het Vlaamse niveau (zowel interne als externe doorlooptijd) en 
anderzijds de doorlooptijd bij de Dienst Vreemdelingenzaken (DVZ)? Hoe langt 
duurt het gemiddeld tot een gecombineerde vergunning wordt afgeleverd bij een 
aanvrager?
d) Kan de minister een opdeling maken tussen het segment hoogopgeleiden en 
knelpuntberoepers? Kan de minister een aparte opdeling geven van de doorlooptijd 
van de verschillende categorieën? Kan de minister een overzicht geven per maand? 
Kan de minister daarnaast een bijkomend overzicht geven van enerzijds de eerste 
aanvragen en anderzijds de vernieuwingsaanvragen?
e) Kan de minister een overzicht geven van de weigeringen? Kan de minister 
aantonen op welke grond die aanvragen werden geweigerd?
f) Kan de minister een overzicht geven van het aantal intrekkingen in 2023? Kan de 
minister aantonen op welke grond die aanvragen werden ingetrokken?
2. Hoeveel personeelsleden zijn er momenteel werkzaam bij de dienst die instaan voor 
de behandeling van de aanvragen van de single permits?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 157 van 5 januari 2024
van MAAIKE DE VREESE
1. Er werden in 2023 in totaal 22.746 aanvragen toelating tot arbeid ingediend, waarvan 
17.072 aanvragen voor een gecombineerde vergunning. De overige aanvragen 
betreffen arbeidskaarten (niet opgenomen in tabel). 
In 2023 werden in totaal 11.764 toelatingen tot arbeid in kader van de gecombineerde 
vergunning uitgereikt. Een overzicht per maand vindt u in de eerste bijlage.
Let wel: er worden jaarlijks toelatingen uitgereikt waarvan de aanvraag nog ontvangen 
werd in het voorgaande jaar – tevens worden aanvragen van het einde van het jaar 
pas begin volgend jaar behandeld (en eventueel toegekend).
a) Het overzicht per nationaliteit vindt u in bijlage 2 – met aanduiding van de top 10 
en de top 20.
Turkije, India, Marokko, China en Japan komen al decennia lang voor in de top-10 
van toelatingen tot arbeid. De reden hiervoor is onder meer:
- Aanwezigheid Turkse en Marokkaanse gemeenschap in België (o.m. ten gevolge 
van de bilaterale tewerkstellingsakkoorden uit de jaren ’60) waarbij 
ondernemers (al dan niet met verworven Belgische nationaliteit) 
arbeidskrachten aantrekken uit het land van herkomst; 
- Gespecialiseerde Indische hoogopgeleide werknemers werkzaam in informatie- 
en communicatietechnologie;
- Aanwezigheid in Vlaanderen van enkele belangrijke Europese zetels van 
Chinese en Japanse multinationals (o.a. Toyota), waar medewerkers regelmatig 
uitgestuurd worden.
b) Het overzicht van de toekenningen per categorie vindt u in dezelfde bijlage 2.
c) Een overzicht van de Vlaamse doorlooptijden (in kalenderdagen) voor de 
behandeling van aanvragen met gecombineerde vergunning vindt u in het 
overzicht van bijlage 1.
De totale doorlooptijd is verdeeld over wachttijd en behandeltijd (zijnde interne en 
externe doorlooptijd) binnen de Vlaamse administratie. Er wordt geen rekening 
gehouden met de federale doorlooptijd voor het luik verblijf daar de Vlaamse 
overheid hierop geen impact heeft. De wachttijd werd opgebouwd n.a.v. het 
gestegen aantal aanvragen, zie ook vraag 2.
d) Aparte doorlooptijden per categorie zijn niet van toepassing, aangezien elke 
categorie op eenzelfde chronologische wijze afgehandeld wordt, daar er geen 
versnelde behandeling van een specifieke categorie voorzien is in de regelgeving. 
Een overzicht van de doorlooptijden vindt u in bijlage 1.
In datzelfde overzicht in bijlage 1 vindt u ook de opdeling tussen eerste aanvragen 
en hernieuwingen.
e) Bij het overzicht in bijlage 1 worden ook de weigeringen vermeld.
Een toelating tot arbeid wordt geweigerd wanneer niet aan de vereiste specifieke 
voorwaarden van de categorie is voldaan (bv inzake diploma of loon), en/of indien 
er fraude of inbreuk(en) werden vastgesteld bij de werkgever, en/of indien de 
onderneming onvoldoende bedrijfseconomische activiteiten heeft om de 
binnenkomst van een extra buitenlandse werknemer te verantwoorden. 
f) Bij het overzicht in bijlage 1 worden ook de intrekkingen vermeld.
Een toegekende toelating tot arbeid wordt ingetrokken omwille van twee redenen: 
enerzijds omwille van een inbreuk die vastgesteld wordt en anderzijds omwille van 
vroegtijdige stopzetting van de lopende tewerkstelling.
2. Op 1/1/24 zijn 33,8 VTE in dienst bij de dienst economische migratie. Dit betreft zowel 
dossierbehandelaars voor de aanvragen arbeidskaarten/single permit en 
beroepskaarten, medewerkers van de controlekamer, adviseurs beroepen en 
administratief en inhoudelijk ondersteuners. 3 medewerkers zijn langdurig afwezig 
door ziekte.
Om het gestegen aantal aanvragen op te vangen en concurrentiële doorlooptijden te 
verzekeren, starten in februari/maart 2024 nog 6 nieuwe medewerkers op bij de 
dienst.
De cijfers in de bijlagen resulteren uit een bevraging van de databank op 15/01/2024. De 
definitieve jaarcijfers dienen nog gefinaliseerd te worden na analyse en controle.
BIJLAGEN
1.Overzicht gecombineerde vergunningen in 2023
2.Aantal toekenningen gecombineerde vergunningen in 2023 – per nationaliteit en per 
categorie
 
