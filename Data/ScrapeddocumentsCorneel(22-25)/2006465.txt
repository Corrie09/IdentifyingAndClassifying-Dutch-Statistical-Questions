title: Leopold- en Schipdonkkanaal - Vervanging Leestjesbruggen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2006465
thema link: https://www.vlaamsparlement.be/parlementaire-documenten/schriftelijke-vragen/1771035
SCHRIFTELIJKE VRAAG
nr. 83
van BERT MAERTENS
datum: 12 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Leopold- en Schipdonkkanaal  -  Vervanging Leestjesbruggen
Op de grens van Maldegem en Damme bevinden zich de Leestjesbruggen over het Leopold- 
en Schipdonkkanaal. Er zijn plannen om die bruggen, in het kader van de omvorming van 
de N49 tot snelweg, te vervangen. De bruggen zouden daarbij ook verhoogd worden.
1. Kan de minister de precieze beweegreden achter het verhogen van de bruggen nader 
duiden?
2. Kan de minister al een indicatieve timing geven voor het verhogen en vervangen van 
de bruggen? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 83 van 12 oktober 2023
van BERT MAERTENS
1. Het Agentschap Wegen en Verkeer (AWV) werkt al geruime tijd aan de omvorming van 
de N49 tot een volwaardige autosnelweg A11. Daarvoor baseert het AWV zich op de 
bepalingen van het Ruimtelijk Structuurplan Vlaanderen en het Streefbeeld N49. 
Daaruit volgt dat de richtsnelheid op de A11 120 km per uur is en dat rechtstreekse 
aansluitingen van het onderliggende wegennet uitgesloten zijn. Concreet houdt dat in 
dat de bestaande, al dan niet met verkeerslichten geregelde kruispunten tussen het 
onderliggende wegennet en de N49/A11 verdwijnen. Op die wijze vormt de A11 een 
barrière voor het kruisende verkeer. Dat wordt opgelost door op weloverwogen 
plaatsen conflictvrije kruisingen te voorzien in de vorm van tunnels, bruggen en 
verkeerswisselaars.
Daarom moeten ook in de omgeving van het Leopold- en Schipdonkkanaal 
maatregelen genomen worden om alle vormen van verkeer op conflictvrije wijze van 
de ene naar de andere zijde van de N49 te laten rijden. Gelet op het agrarisch karakter 
van de omgeving moet ook zwaar en traag landbouwverkeer de N49 conflictvrij kunnen 
kruisen. In de huidige omstandigheden kan landbouwverkeer de N49 niet kruisen 
onder de bestaande bruggen, waardoor, als de bruggen niet worden verhoogd, het 
sluiten van de kruispunten op de N49 voor een niet-werkbare omrijfactor voor 
landbouwverkeer zou zorgen. Ook onderhoudsvoertuigen van De Vlaamse Waterweg 
(DVW) kunnen de bestaande bruggen niet kruisen, waardoor ook dat onderhoud met 
een grote omrijfactor geconfronteerd zou worden. 
Bij het ontwerp van de nieuwe bruggen werd daarom o.a. rekening gehouden met 
volgende belangrijke randvoorwaarden:
•De vrije hoogte onder de bruggen moet vergroot worden, zodat 
landbouwverkeer en onderhoudsvoertuigen onder de bruggen door van de 
Langeweg naar Leopoldsvaart Oost en Polderken kunnen rijden.
•De vrije hoogte moet vergroot worden, zodat onderhoudsvoertuigen op de 
middendijk tussen beide kanalen onder de bruggen door kunnen rijden.
•De vrije hoogte onder de bruggen moet vergroot worden, zodat 
landbouwverkeer en onderhoudsvoertuigen onder de bruggen door van de 
Brieversweg naar Zoetendale (en zo van en naar de nieuwe parallelweg) kunnen 
rijden.
Verder is de fietssnelweg F311 langs het jaagpad niet conform het Vademecum 
fietsvoorzieningen ter hoogte van de bestaande bruggen. Fietsers moeten daar 
vandaag gebruikmaken van een te smalle passerelleconstructie met een oncomfortabel 
alignement. Dat leidt tot een bijkomende randvoorwaarde, die ervoor zorgt dat de vrije 
hoogte onder de bruggen vergroot wordt, zodat het gabarit van fietssnelweg F311 
(Schipdonkvaart-Zuid en Rokalseidestraat) onder de bruggen door het jaagpad kan 
volgen.
Bijkomend aan al het voorgaande zijn de bestaande bruggen destijds niet ontworpen 
voor het hedendaagse uitzonderlijk vervoer van zowel civiele als militaire transporten 
(defensie en NAVO), waardoor de desbetreffende konvooien momenteel ver moeten 
omrijden door een aantal woonkernen. Met de bouw van de nieuwe bruggen wordt ook 
deze missing link weggewerkt.
Tot slot hebben deze kanalen een belangrijke ecologische waarde. Zo zijn ze een 
belangrijke corridor voor een aantal zeldzame diersoorten, waaronder een aantal 
bijzondere vleermuissoorten en zwaluwsoorten. De verhoging van de bruggen zorgt 
ervoor dat deze dieren ongestoord kunnen migreren en dat de barrièrewerking van de 
N49 wordt verkleind.
Al het voorgaande leidt tot een vrij gabarit onder de bruggen van 4,60 m op beide 
jaagpaden en 4 m op de middenberm. Dat impliceert inderdaad dat de bruggen ca. 3,5 
m hoger zullen zijn dan de huidige bruggen. Als gevolg van de aangehaalde 
randvoorwaarden ontstaat inderdaad een nieuwe gabarit boven het wateroppervlak 
van de kanalen. Het Seine-Scheldeproject was echter niet determinerend voor het 
ontwerp en de hoogte van de nieuwe bruggen. Het project van de N49/A11 is op geen 
enkele manier gelinkt aan het al dan niet verbreden en/of bevaarbaar maken van het 
Schipdonkkanaal. Recente ontwikkelingen waarbij de reservatiestroken worden 
opgeheven, hebben dan ook geen invloed op het brugontwerp. De vele aangehaalde 
randvoorwaarden leiden steeds tot hetzelfde ontwerp.
2. De procedure voor de omgevingsvergunningsaanvraag is lopende. Op vrijdag 6 oktober 
2023 ontving het AWV een positief advies van de Gewestelijke 
Omgevingsvergunningscommissie (GOVC). De uiterste datum voor het afleveren van 
de vergunning is 6 december 2023. Het AWV wenst de werken aan te besteden in 
februari/maart 2024, rekening houdend met de deadlines die door Europa worden 
opgelegd. De werken moeten van start gaan in de zomer van 2024. Uiterlijk op 30 juni 
2026 moeten de werken voltooid zijn. 
