title: Budgethuren - Stand van zaken
thema: Wonen
pdf link: https://docs.vlaamsparlement.be/pfile?id=2033543
thema link: https://www.vlaamsparlement.be/parlementaire-documenten/schriftelijke-vragen/1792168
SCHRIFTELIJKE VRAAG
nr. 106
van SARAH SMEYERS
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Budgethuren  -  Stand van zaken
Eind vorig jaar stak de minister in Limburg, meer bepaald in Heusden-Zolder, de eerste 
spade in de grond voor het eerste project rond budgethuren. Budgethuren, vroeger bekend 
onder de naam geconventioneerd verhuren, werd ingevoerd om mensen die net geen recht 
hebben op een sociale woning ook tegen een verlaagde huurprijs een woning aan te bieden. 
De huurprijs in die nieuwe woningen ligt minimaal 15 procent tot maximaal 25 procent 
onder de marktconforme prijs.
Om als huurder in aanmerking te komen voor budgethuren, moet men wel aan bepaalde 
voorwaarden voldoen. Zo mag men als alleenstaande jaarlijks niet meer verdienen dan 
51.840 euro. Koppels of alleenstaanden met één persoon ten laste mogen niet meer dan 
74.060 euro verdienen. Per extra persoon ten laste verhoogt de grens met 4160 euro. 
Daarnaast mag men ook zelf geen woning bezitten. Private ontwikkelaars van 
vastgoedprojecten krijgen subsidies voor de bouw van de projecten die onder budgethuren 
vallen.
Met die maatregel slaat de minister geen twee maar drie vliegen in één klap. Niet alleen 
moedigt hij private ontwikkelaars aan om het aantal sociale woningen mee op te krikken, 
bovendien verwacht de minister dat zij, in ruil voor steun bij de opbouw van 
woonprojecten, minstens een derde van de woningen beschikbaar maken als sociale 
woning én daarenboven moeten ze ook het tweede derde van de gebouwde woningen, 
onder de vorm budgethuren, tegen een lagere prijs verhuren. Bij het zogenaamde 
budgethuren richt men zich dan specifiek tot een vaak vergeten groep, de lagere 
middenklasse. Tot slot wil de minister met die maatregel de tot nu ongebruikte financiële 
middelen verder activeren.
1. In zijn beleids- en begrotingstoelichting (BBT) bij de begroting voor zijn bevoegdheid 
Wonen, schrijft de minister op bladzijde 42, onder operationele doelstelling 5.3 
‘Investeren in de private huur wordt aangemoedigd’: “We zetten verder in op 
communicatie naar private spelers, om de voordelen van budgethuren bekend te 
maken. Hiervoor komen er opnieuw gerichte communicatieacties.” 
Kan de minister dat wat meer toelichten? Hoe zal dat concreet in zijn werk gaan? Welk 
budget werd daarvoor uitgetrokken?
2. Op welke wijze worden de bouwpromotoren geselecteerd?
3. Hoeveel projecten rond budgethuren staan er in 2024 gepland en/of worden beoogd? 
Over hoeveel sociale en budgetwoningen gaat het daarbij? Over welke bedragen 
spreken we?
4. Hoe verhoudt de huurprijs van de budgetwoningen zich tot die van de sociale 
woningen?
5. Wanneer en op welke wijze wil de minister het nieuwe systeem/concept evalueren? 
Wanneer kunnen we van een succes spreken? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 106 van 9 januari 2024
van SARAH SMEYERS
1. We moeten het nieuwe stelsel van budgethuren nog bekender maken en goed duiden 
bij de doelgroep. Mijn administratie heeft hier in 2023 al verschillende acties rond 
ondernomen: opleidingen of informatiemomenten naar de private markt en de 
woonmaatschappijen, gerichte mailings, een campagne richting de private spelers en 
een bijhorende toolkit.
In 2024 zet mijn administratie verder in op deze weg, met de primaire focus op 
bekendmaking van het stelsel. Zo organiseert ze dit voorjaar nog informatiemomenten 
naar specifieke doelgroepen die ook een rol spelen in het proces, denk maar aan de 
notarissen en woonmaatschappijen.
Het al ontwikkelde campagnemateriaal zal mijn administratie opnieuw inzetten om 
gerichte communicatie-acties te ondernemen, op bijvoorbeeld sociale media. De 
evaluatie van deze eerste campagnegolf kan ons helpen om nog gerichter de doelgroep 
te bereiken. Bij deze volgende campagnegolf zou het interessant zijn te kunnen werken 
met testimonials van goede praktijken. Daardoor kan ik uiteraard pas concreter op uw 
vraag ingaan, van zodra we deze praktijken hebben verzameld.
2. De bouwpromotoren die aanspraak willen maken op de verhuursubsidie moeten voldoen 
aan bepaalde subsidievoorwaarden. Zo moet de private speler een subsidieaanvraag 
indienen op het Projectportaal voor een project bestaande uit minstens drie woningen 
en waarbij minstens een derde van de woningen uit budgethuurwoningen en in principe 
minstens een derde van de woningen uit sociale huurwoningen bestaat (de 
woonmaatschappij kan het aanbod van sociale huurwoningen gemotiveerd weigeren). 
Daarnaast moet de private speler bepaalde subsidiestukken voorleggen zoals o.a. een 
omschrijving van het project, alle elementen om de markthuurprijs van de woningen te 
berekenen, indien vereist de omgevingsvergunning voor stedenbouwkundige 
handelingen en een verklaring op eer dat de woningen als budgethuurwoningen 
verhuurd zullen worden. Als voldaan is aan alle subsidievoorwaarden, neem ik een 
principiële of een definitieve subsidiebeslissing voor respectievelijk een project dat nog 
niet gerealiseerd is en een project dat al volledig kan worden bewoond. Alle informatie 
over de subsidie(aanvraag) en budgethuren vindt men terug op volgende website: 
geconventioneerde-verhuur-voor-private-initiatiefnemers.
3. In totaal zijn er al vijf projecten goedgekeurd. Twee projecten zijn definitief 
goedgekeurd. De huurcontracten van de vijf sociale woningen gingen in op 1 januari 
2024. De verhuur van de drie budgethuurwoningen is gepland voor begin 2024. De 
gemiddelde subsidie bedraagt 271 euro voor het budgethuursegment en 359 euro voor 
het sociale segment. Drie projecten zijn principieel goedgekeurd, en zouden 
verhuurklaar zijn tegen maart 2024 en in de loop van 2025. Het gaat om zevenenveertig 
budgethuurwoningen en vijftien sociale woningen. De indicatieve gemiddelde subsidie 
bedraagt 234 euro voor het budgethuursegment en 333 euro voor het sociale segment.
4. Het voornaamste verschil in de berekening van de tegemoetkoming in de huurprijs voor 
een sociale huurwoning is dat de tegemoetkoming in de eerste plaats 
inkomensgerelateerd is. Hoe hoger het inkomen, hoe hoger de sociale huurprijs voor de 
bewoner. Bij het budgethuren wordt met het inkomenselement geen rekening 
gehouden. Daar wordt gewoon een vaste vermindering op de (weliswaar 
geplafonneerde) marktwaarde toegepast.
 
5. Om de goede werking van het subsidie- en verhuurinstrument budgethuren op te 
volgen, zal na een periode van twee jaar na de inwerkingtreding ervan een evaluatie 
volgen. De evaluatie zal ten vroegste in juni 2025 opstarten. Het is nog te vroeg om nu 
al de evaluatiemethodiek vast te pinnen.
