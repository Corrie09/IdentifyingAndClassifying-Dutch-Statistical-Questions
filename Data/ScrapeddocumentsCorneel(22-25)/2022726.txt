title: Voormalig militair vliegveld Malle-Zoersel - Toegankelijkheid
thema: Natuur en Milieu
pdf link: https://docs.vlaamsparlement.be/pfile?id=2022726
thema link: https://www.vlaamsparlement.be/parlementaire-documenten/schriftelijke-vragen/1785224
SCHRIFTELIJKE VRAAG
nr. 180
van KATRIEN SCHRYVERS
datum: 6 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Voormalig militair vliegveld Malle-Zoersel  -  Toegankelijkheid
Op 31 januari 2020 gaf de Vlaamse Regering haar definitieve goedkeuring aan het 
gewestelijk ruimtelijk uitvoeringsplan (GRUP) voor het domein van het voormalig militair 
vliegveld in Malle-Zoersel. Er werd daarbij een evenwicht gevonden tussen de verschillende 
functies die op dat domein al lange tijd aanwezig zijn, namelijk landbouw, natuurbehoud 
en recreatie. Het domein werd intussen verkocht aan Pidpa (42 hectaren) en het 
Agentschap voor Natuur en Bos (ANB) (170 hectaren). De aankoop was rond op 14 juni 
2022. Het is de bedoeling om het gebied op termijn, na de herinrichting, gedeeltelijk 
toegankelijk te maken voor natuurliefhebbers en zachte recreatie. In de zomer van 2023 
is gestart met het gedeeltelijk ontharden van de site.
In het GRUP is onder meer opgenomen dat pony- en ruitertornooien georganiseerd kunnen 
worden als de ruimtelijke en ecologische draagkracht van het gebied niet overschreden 
wordt.
Dat de periodieke activiteiten die voordien werden georganiseerd op het terrein ook na het 
GRUP zouden kunnen plaatsvinden, was een belangrijk aandachtspunt dat vanuit 
verschillende kanten werd ingebracht in het kader van het overleg bij de totstandkoming 
van het GRUP. 
Recentelijk werd een eerste aanvraag om een pony- en ruitertornooi te organiseren in 
september 2024 echter negatief beoordeeld door ANB. Dat druist in tegen de afspraken 
die bij de totstandkoming van het GRUP werden gemaakt.
1. Hoe reageert de minister op de negatieve beoordeling door ANB van de aanvraag voor 
de organisatie van een ruitertornooi in het gebied van het voormalig vliegveld in Malle-
Zoersel?
2. In hoeverre is die beoordeling conform de geest van het GRUP?
3. Hoe kan ervoor gezorgd worden dat de occasionele activiteiten, die voor het GRUP 
plaatsvonden op het terrein, ook in de toekomst verder georganiseerd kunnen blijven 
worden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 180 van 6 december 2023
van KATRIEN SCHRYVERS
1. In het GRUP is inderdaad een overdruk voorzien voor de organisatie van ruitertornooien. 
Belangrijk daarbij zijn de stedenbouwkundige voorschriften die het volgende vermelden: 
“De ruimtelijke en ecologische draagkracht van het gebied mag niet overschreden 
worden. Deze handelingen en activiteiten zijn maar toegelaten voor zover ze geen 
betekenisvolle aantasting van de soorten en habitats van speciale beschermingszones 
kunnen veroorzaken.” Het landbouwgebruik is hier reeds stopgezet. De percelen worden 
via een gebruiksovereenkomst gemaaid door een landbouwer met het oog op het 
verschralen van het grasland. Dit houdt in dat de omzetting naar heischraal grasland 
conform de natuurdoelen voor deze speciale beschermingszone ingezet is en de 
organisatie van een ruitertornooi rekening dient te houden met de ontwikkeling van de 
vegetatie.
Daarnaast wordt een groot deel van het vliegveld onthard, hetgeen betekent dat het 
terrein nog tot en met 2024 een werfzone is. De organisatie van een ruitertornooi dient 
ook hier op afgestemd te worden. De ontharding zorgt er ook voor dat de 
toegankelijkheid voor voertuigen na de werffase sterk afgenomen is, net zoals de 
beschikbare oppervlakte voor parking.
Op basis van bovenstaande mag duidelijk zijn dat de organisatie van een ruitertornooi 
op het vliegveld van Malle met heel wat aspecten rekening dient te houden. In overleg 
met de gemeente Malle wordt momenteel gekeken naar een oplossing voor de korte en 
langere termijn.
2. Het GRUP stelde een overdruk vast voor de organisatie van ruitertornooien waarbij de 
stedenbouwkundige voorschriften voor de overdruk stellen dat de handelingen en 
activiteiten geen betekenisvolle aantasting van de soorten en habitats van de speciale 
beschermingszone mogen veroorzaken.
De beoordeling in de plan-MER van het GRUP maakte enkel een planologische toetsing 
en geen impactbeoordeling van een individueel project.
3. Het GRUP heeft – vanuit de natuurdoelen die voor deze speciale beschermingszone 
vastgesteld werden – het vliegveld herbestemd naar natuurgebied en VEN. Deze 
gewijzigde context impliceert dat niet alles wat in het verleden in het militair gebied 
georganiseerd werd, zonder meer voortgezet kan worden. Enkel activiteiten die geen 
betekenisvolle aantasting van de soorten en habitats van de speciale beschermingszone 
veroorzaken, of mits het treffen van de nodige maatregelen geen betekenisvolle 
aantasting van de soorten en habitats van de speciale beschermingszone veroorzaken, 
zijn daarbij nog mogelijk. Voor vergunningsplichtige activiteiten zal deze afweging een 
wezenlijk onderdeel vormen van het vergunningsverleningsproces. Bij aanvragen voor 
occasionele activiteiten wordt steeds met alle betrokken partijen overlegd.
Tot slot dient opgemerkt dat de organisatie van ruitertornooien de laatste decennia  niet 
heeft plaatsgevonden op het vliegveld van Malle. Het laatste ruitertornooi dateert van 
1997.
