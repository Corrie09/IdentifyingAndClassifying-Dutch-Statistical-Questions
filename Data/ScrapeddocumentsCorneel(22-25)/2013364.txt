title: Bestuurders zonder rijbewijs - Controle
thema: Mobiliteit en Verkeer
pdf link: https://docs.vlaamsparlement.be/pfile?id=2013364
thema link: https://www.vlaamsparlement.be/parlementaire-documenten/schriftelijke-vragen/1778290
SCHRIFTELIJKE VRAAG
nr. 187
van ANNICK LAMBRECHT
datum: 9 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bestuurders zonder rijbewijs  -  Controle
De politie betrapte in 2022 elke dag gemiddeld 46 bestuurders die zonder geldig rijbewijs 
rondreden. Het Belgisch Instituut voor de Verkeersveiligheid (BIVV) vreest dat in de 
realiteit dat cijfer wellicht veel hoger ligt. De zogenaamde Mercurius-databank laat de 
politie toe om te controleren of het rijbewijs van een bestuurder die ze aan de kant van de 
weg zetten, al dan niet ingetrokken is. Voor heel 2022 gaat het gemiddeld om 46 
bestuurders per dag, blijkt uit cijfers die in de kamer bij binnenlandminister Annelies 
Verlinden opgevraagd werden.
En dat is nog maar het topje van de ijsberg, onderstreept veiligheidsinstituut Vias. 
Enerzijds omdat de politie maar een fractie van de rondrijdende bestuurders controleert, 
anderzijds omdat de databank vandaag niet altijd up-to-date en volledig is. Volgens Vias-
woordvoerder Stef Willems zorgt dit ervoor dat zelfs bij een controle de politie niet altijd 
te weten komt dat een gecontroleerde bestuurder eigenlijk helemaal de baan niet op mag.
Daarnaast is volgens de politie de databank, in vergelijking met vroeger, een gigantische 
stap vooruit. Maar de informatie over welke rijbewijzen ingetrokken zijn, of welke personen 
niet mogen rijden door bijvoorbeeld een medisch probleem, is verre van volledig. En dat 
zou niet mogen.
1. Hoe komt het dat de databank niet up-to-date was? Is dat vandaag nog altijd het 
geval?
2. Bij hoeveel van de verkeersongevallen waarbij een auto betrokken was had de 
bestuurder geen rijbewijs? Bij hoeveel bestuurders was dat al bekend bij de politie (en 
dus opgenomen in een databank) en bij hoeveel niet?
3. Zal de minister overleggen met haar federale collega om deze problematiek aan te 
kaarten? Zo ja, wanneer is het overleg gepland of heeft het al plaatsgevonden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 187 van 9 november 2023
van ANNICK LAMBRECHT
1. De Mercuriusdatabank of Kruispuntbank van de Rijbewijzen is een federale databank, 
die wordt beheerd door de Federale Overheidsdienst Mobiliteit en Vervoer en waarover 
ik dus geen uitspraken kan doen.
2. De gevraagde cijfers zijn niet af te leiden uit de verkeersongevallenregistratie.  
3. Zie het antwoord op deelvraag 1. Niettemin vind ik het uiteraard ook zeer belangrijk 
dat de databank actueel wordt gehouden. Indien de federale overheid mij om 
medewerking vraagt om dit te bewerkstelligen, zal ik hier zeker op ingaan, binnen de 
grenzen van mijn bevoegdheid.  
