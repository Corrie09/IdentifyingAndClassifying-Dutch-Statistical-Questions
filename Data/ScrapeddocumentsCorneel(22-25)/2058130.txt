title: Woningen met erfgoedwaarde - CO2-arm verwarmen en koelen
thema: Energie
Onroerend erfgoed
Wonen
pdf link: https://docs.vlaamsparlement.be/pfile?id=2058130
thema link: https://www.vlaamsparlement.be/parlementaire-documenten/schriftelijke-vragen/1813428
SCHRIFTELIJKE VRAAG
nr. 232
van MANUELA VAN WERDE
datum: 15 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woningen met erfgoedwaarde  -  CO2-arm verwarmen en koelen 
De recente energiecrisis heeft nog maar eens aangetoond waarom woningen energiezuinig 
maken van belang is. Echter, voor beschermde woningen met erfgoedwaarde is dat vaak 
een opgave. Vaak zijn die woningen niet enkel slechter geïsoleerd, het installeren van 
moderne verwarmings- en koelingsinstallaties zonder de erfgoedwaarde aan te tasten is 
vaak een uitdaging. Het onderzoek ‘CO 2-arm verwarmen en koelen van woningen met 
erfgoedwaarde’ komt dan ook gelegen voor de eigenaars van onroerend erfgoed die 
nadenken over het installeren van moderne verwarmings- en koelingsinstallaties.
1. Welke bevindingen zijn er naar voren gekomen uit de studie? 
2. Hoe wil de minister ze in de praktijk omzetten? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 232 van 15 maart 2024
van MANUELA VAN WERDE
1. De deadline voor het afwerken van de studie ‘CO 2-arm verwarmen en koelen van 
gebouwen met erfgoedwaarde’ werd met twee maand verlengd vanwege het wegvallen 
van essentiële werkkrachten bij de geselecteerde uitvoerder. Ik kan vandaag de 
voorlopige resultaten meegeven. 
Er werd een geïllustreerde catalogus opgeleverd van de state-of-the-art CO 2-arme 
verwarmings- en koelingssystemen. In de catalogus wordt aandacht besteed aan de 
belangrijkste hinderpalen en opportuniteiten bij integratie van dergelijke installaties in 
erfgoedgebouwen. Installateurs, ontwerpers en eigenaars zullen er hun voordeel mee 
doen. 
Er werden drie afwegingsschema’s uitgewerkt voor CO 2-arme installaties 
(opwekkingssystemen, afgiftesystemen, ventilatiesystemen) op maat van 
erfgoedwoningen. Aan de hand van de afwegingsschema’s kan worden bepaald welke 
technische oplossingen mogelijk zijn met voldoende behoud van de erfgoedwaarde. 
Om inzicht te krijgen in de mogelijke impact van de verschillende technische 
installaties op de erfgoedwaarde en de technische limieten, kan de gebruiker 
terugvallen op de documentatie in de catalogus. 
Daarnaast werd een beslissingsboom opgemaakt om ontwerpers te gidsen doorheen 
de noodzakelijke stappen om een specifieke erfgoedwoning te verduurzamen. Bij het 
invullen van de beslissingsboom wordt gebruik gemaakt van de inzichten uit de 
afwegingsschema’s. Zo kan voor ieder mogelijk geval een concreet voorstel voor een 
technische oplossing worden bekomen. 
Tien gevalstudies illustreren de toepassing van de afwegingsschema’s en 
beslissingsboom in de praktijk. Elk type woning wordt grondig geanalyseerd en 
gedocumenteerd, met commentaar dat de besluitvorming verheldert. Voor de tien 
gevalstudies worden conclusies en aanbevelingen geformuleerd. Er wordt hierbij 
rekening gehouden met de erfgoedwaarden en drie verschillende isolatiegraden. 
Ten slotte werden beleidsaanbevelingen uitgewerkt.
2. De resultaten van de studie zullen in de komende maanden online gepubliceerd 
worden. De administratie zal de beleidsaanbevelingen analyseren.
