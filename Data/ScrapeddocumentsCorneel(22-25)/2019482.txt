title: Sport- en bewegingssensibilisering - Acties
thema: Sport
pdf link: https://docs.vlaamsparlement.be/pfile?id=2019482
thema link: https://www.vlaamsparlement.be/parlementaire-documenten/schriftelijke-vragen/1782318
SCHRIFTELIJKE VRAAG
nr. 152
van KRIS VAN DIJCK
datum: 24 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sport- en bewegingssensibilisering  -  Acties
In de beleids- en begrotingstoelichting (BBT) 2024 wordt opnieuw ingezet om van 
Vlaanderen een sterke sportnatie te maken, ondersteund door de campagneslogan 
#sportersbelevenmeer. Sport Vlaanderen streeft ernaar om alle inwoners van Vlaanderen 
ruime kansen te bieden om te sporten en te bewegen, bevorderlijk voor geluk, gezondheid, 
en de cohesie van onze samenleving.
Het sport- en beweegaanbod in Vlaanderen wordt zo kwaliteitsvol, zo aantrekkelijk en zo 
toegankelijk mogelijk gemaakt op maat van elke sporter. Zo wordt de drempel verlaagd 
voor oudere personen die nog niet sporten met de actie ‘Goede voornemens’. Met de 
campagne ‘Samen sport je meer’ roept Sport Vlaanderen alle overwegers en beginnende 
sporters op om een sportbuddy te zoeken en elkaar uit te dagen om samen te beginnen 
sporten. In de maand mei staat traditioneel de actie ‘Buiten beleef je meer’ op de agenda. 
September blijft de Maand van de Sportclub. In 2024 zullen de Olympische en 
Paralympische Spelen dichtbij plaatsvinden, in Parijs. Deze unieke gelegenheid willen we 
aangrijpen om een campagne op te zetten, ‘Vlamingen in Parijs’ of #VIP2024, die topsport 
en breedtesport onlosmakelijk aan elkaar verbindt en het wervende karakter van 
topsport(ers) voor breedtesport(ers) zal uitdragen in heel Vlaanderen.
1. Welke budgetten worden per actie gebruikt?
2. Wat is de doorlooptijd van elke actie?
3. Wat is het bereik van voorgaande acties, en overweegt de minister het bereik te 
vergroten? Zo ja, op welke manier?
4. Welke doelstellingen heeft de minister verbonden aan de actie #VIP2024?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 152 van 24 november 2023
van KRIS VAN DIJCK
1-3.Vragen 1 tot en met 3 worden samen beantwoord. Voor elk van de drie promotionele 
acties wordt telkens het budget, de doorlooptijd en het bereik behandeld. Alle 
vernoemde budgetten zijn inclusief BTW.
Actie ‘Meer tijd voor sport’ (Goede Voornemens)
Het budget voor deze actie bedraagt 100.000 euro.
De actie start op 21 januari 2024 en loopt tot eind februari 2024.
Voor deze actie richten we ons bij de start van het nieuwe jaar naar de 60 tot 70-
jarigen. Zij staan net voor hun of zijn al met pensioen en hebben dus meer vrije tijd 
waaronder hopelijk ook meer tijd voor sport en beweging. 
Via een sensibiliseringscampagne willen we hen activeren. De promotie zal gevoerd 
worden via de lokale besturen en de sportfederaties met een aanbod voor deze 
doelgroep.
Vorig jaar haalden we onder meer een bereik van 549.448 impressies op HLN.be en 
837.598 luisteraars via Q-Music.  Dit heeft geleid tot 17.615 unieke bezoekers op dit 
specifieke aanbod op de site van Sport Vlaanderen.  Daar vonden ze advies van experts 
(hoe begin je met sporten, hoe hou je het vol, welk schoeisel is geschikt, wat met 
voeding, hoe omgaan met een motivatiedip? …),…) én het aanbod voor beginnende 
sporters per gemeente.
De doelgroep was toen wel jonger (met name de drukbezette “beroepsactieve” 
bevolking tussen 25 en 45 jaar), maar we mikken op een minstens even hoog bereik 
in 2024 (bij de oudere doelgroep).
De actie wordt ondersteund door een inspiratiedag rond ‘actief ouder worden’ voor 
beleidsmakers op 16 januari 2024 in Brussel.  
Actie ‘Buiten beleef je meer’
Het budget voor deze actie bedraagt 30.000 euro. 
Het startevenement vindt plaats op zondag 12 mei 2024.
In 2023 ondersteunde Sport Vlaanderen met dit budget 17 initiatieven van lokale 
besturen. De focus lag op de opkomende sport “free running”. Daarnaast werd er een 
bijscholing rond urban sports voor leerkrachten lichamelijke opvoeding georganiseerd.
Door de tijdsoverlap met de VIP2024-campagne beperken we deze editie (via 
YouTube, filmpjes en andere sociale mediakanalen) tot één heel zichtbaar evenement 
dat in teken staat van urban sports, gekoppeld aan de VIP2024-campagne.
Actie ‘Maand van de Sportclub’
Het budget van deze actie bedraagt 220.000 euro.
Deze promotionele actie loopt gedurende de hele maand september 2024 en was ook 
in 2023 een groot succes. Deze campagne is door de jaren heen een vaste waarde 
geworden in de Vlaamse sportsector en wint nog aan kracht.
Vorig jaar werd deze actie namelijk ondersteund door 224 sportdiensten die als lokale 
promotor (naar hun sportclubs) optraden. Bovendien promootten 48 federaties deze 
actie bij hun aangesloten clubs. 
Op sociale media hebben we het brede publiek bereikt via organische (geen gekochte, 
maar via eigen kanalen van Sport Vlaanderen) posts met een resultaat van 158.137 
views op Instagram en 57.108 op Facebook. Dit is aangevuld met (betalende) 
advertorials in De Zondag, het grootste weekblad in Vlaanderen met een oplage van 
485.000 exemplaren en een bereik van 1.300.000 Vlamingen. Hierin vertelden BV’s 
(Wesley Sonck, Dirk Van Tichelt en Maureen Vanherberghen van “De Helden”) hoe zij 
ooit met sporten in de club zijn gestart.
4. De Olympische en Paralympische Spelen zijn zelden zo dichtbij als in 2024 (in 2028 
wordt het Los Angeles en in 2032 Brisbane, Australië). Parijs 2024 biedt een unieke 
kans om niet alleen met topprestaties maar ook een hele reeks aan activaties (naar 
scholen, gemeenten en sportclubs) Vlaanderen letterlijk en figuurlijk in beweging te 
zetten. 
Met de Vlaamse topsporters als boegbeelden nemen we heel Vlaanderen op sleeptouw 
en dagen we iedereen uit om zelf te sporten en te bewegen. De campagne Vlamingen 
in Parijs of VIP2024 zal sterk inzetten via 2 sporen: 
•een campagne in de mainstream media 
•een pakket aan activaties bij de brede bevolking (zo breed mogelijk, maar met 
bijzondere aandacht op onze kinderen en jongeren in de scholen)
 
Binnen beide sporen mikken we concreet op deze doelgroepen: (1) leerlingen in lagere 
en secundaire scholen, (2) de burgers in de steden en gemeenten, en (3) de sporters 
en supporters in de sportclubs. 
Per doelgroep worden challenges opgezet. Door de sportieve uitdagingen van de 
campagne aan te gaan, kunnen de deelnemende scholen, lokale besturen en sportclubs 
meedingen naar de titel 'VIP2024-school', 'VIP2024-gemeente/stad' en 'VIP2024-
sportclub', mooie prijzen winnen en zelfs kans maken om zelf naar Parijs te gaan tijdens 
de Spelen. We mikken hierbij op een deelname van minstens een 500-tal scholen, 200 
steden en gemeenten en 30 federaties en hun clubs.
