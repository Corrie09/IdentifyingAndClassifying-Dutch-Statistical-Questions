title: Diensten aangepast vervoer en flexplusvervoer - Gebruik busstroken
thema: Mobiliteit en Verkeer
pdf link: https://docs.vlaamsparlement.be/pfile?id=2006455
thema link: https://www.vlaamsparlement.be/parlementaire-documenten/schriftelijke-vragen/1769165
SCHRIFTELIJKE VRAAG
nr. 66
van KATRIEN SCHRYVERS
datum: 10 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Diensten aangepast vervoer en flexplusvervoer  -  Gebruik busstroken
Voor veel mensen is zich vlot verplaatsen een dagelijkse vanzelfsprekendheid. Maar dat is 
niet voor iedereen het geval. In de huidige samenleving zijn heel wat mensen in hun 
mobiliteit beperkt, hetzij tijdelijk door een ongeval of ziekte, hetzij permanent door een 
handicap, door hun leeftijd enzovoort. 
Een aangepast mobiliteitsbeleid kan heel veel mensen beter op weg helpen. Vanuit die 
bekommernis werd op 14 juni 2023 mijn voorstel van resolutie (Parl.St. Vl.Parl. 2022-
2023, nr. 1622/7) over een betere mobiliteit voor mensen met een verminderde mobiliteit 
goedgekeurd. 
Daarin wordt onder meer gevraagd om de busstroken open te stellen voor de diensten 
aangepast vervoer en op termijn voor het flexplusvervoer. Die diensten zijn niet vergund 
als taxidiensten, maar vervullen wel dezelfde functie, en dat voor mensen die wegens hun 
mobiliteitsbeperking geen gebruik kunnen maken van het collectief aangeboden openbaar 
personenvervoer. 
Welke stappen heeft de minister al gezet om de wagens van de diensten aangepast vervoer 
en op termijn de voertuigen voor het flexplusvervoer toe te laten gebruik te maken van de 
busstroken? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 66 van 10 oktober 2023
van KATRIEN SCHRYVERS 
Het Koninklijk besluit van 12 maart 2023 voorziet dat, mits de nodige signalisatie, onder 
andere voertuigen voor gemeenschappelijk vervoer van personen met een handicap de 
busbanen mogen gebruiken. De interpretatie is dat de voertuigen voor aangepast vervoer 
en toekomstig flexvervoer hieronder vallen. Zij moeten wel voorzien zijn van een 
pictogram tijdens dergelijke rit. 
Het is aan de wegbeheerder om de nodige signalisatie te voorzien. 

