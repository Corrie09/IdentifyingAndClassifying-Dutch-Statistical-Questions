title: Arktos vzw - Project CONNECT
thema: Onderwijs en Vorming
pdf link: https://docs.vlaamsparlement.be/pfile?id=2006125
thema link: https://www.vlaamsparlement.be/parlementaire-documenten/schriftelijke-vragen/1771194
SCHRIFTELIJKE VRAAG
nr. 46
van HILÂL YALÇIN
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Arktos vzw  -  Project CONNECT
De minister kent ongetwijfeld het project CONNECT, dat inzet op een versterking van de 
draagkracht en veerkracht van onze basisscholen. Arktos vzw voert in opdracht van de 
minister dat project uit met middelen die de minister via het departement Onderwijs heeft 
vrijgemaakt. Het doel van CONNECT is om snel en efficiënt expertise in te zetten in 
basisscholen waar een concentratie van jongeren met extreem risicogedrag de draagkracht 
en de veerkracht van de school en het leerkrachtenteam aantast. Een project dat op heel 
wat bijval kan rekenen van de scholen, ongeveer 45 basisscholen over heel Vlaanderen 
zouden jaarlijks een beroep doen op de ondersteuning van hun schoolteam via het project.
Op dit moment worden de middelen en het voortbestaan van het project jaarlijks verlengd, 
wat het organisatorisch en administratief niet altijd even gemakkelijk maakt. Nu het project 
zijn tiende werkingsjaar ingaat, is het wellicht het ideale moment om het structureel te 
verankeren.
1. Zal de minister ook in de toekomst het project CONNECT blijven ondersteunen om 
basisscholen expertise te bieden wanneer draagkracht en veerkracht van school en 
schoolteam worden aangetast?
2. Hoeveel scholen hebben zich voor het laatst beschikbare (in gegevens) schooljaar 
gemeld? Graag een opdeling per onderwijsniveau en per provincie.
3. Ziet de minister ook voor het secundair onderwijs een meerwaarde in het project? Zo 
ja, zal hij dan de nodige initiatieven nemen waardoor ook onze scholen voor secundair 
onderwijs er een beroep op kunnen doen?
4. Zal de minister - na bijna 10 jaar projectmatig werken - CONNECT structureel 
inbedden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 46 van 12 oktober 2023
van HILÂL YALÇIN
1+4. Er is voor het schooljaar 2023-2024 financiële ondersteuning voorzien. Ik ga niet 
vooruitlopen en de evaluatie van dit schooljaar afwachten.
 
2. Om in het schooljaar 2023-2024 te kunnen deelnemen aan CONNECT dienden 48 
scholen een aanvraag in. Van deze aanvragen werden er 36 goedgekeurd.  
De aanvragen verdeelden zich als volgt over het gewoon en het buitengewoon 
basisonderwijs en de provincies. 
 
Type onderwijs Provincie Aanvragen Goedkeuringen
Antwerpen 17 14
Limburg 13 9
Oost-Vlaanderen 5 3
Vlaams-Brabant 7 6
West-Vlaanderen 2 2
BHG 0 0Gewoon Basisonderwijs
Totaal 44 34
Antwerpen 1 0
Limburg 1 1
Oost-Vlaanderen 1 0
Vlaams-Brabant 1 1
West-Vlaanderen 0 0
BHG 0 0Buitengewoon Basisonderwijs
Totaal 4 2
3. De laatste twee schooljaren waren aanvragen van secundaire scholen nog altijd 
mogelijk. Alle aanvragen werden samen met pedagogische begeleidingsdiensten en 
CLB-centrumnetten besproken. Het overgrote deel van de aanvragen van secundaire 
scholen kon worden opgevangen door de pedagogische begeleidingsdiensten en CLB-
centrumnetten binnen hun reguliere opdrachten. Bovendien kunnen secundaire 
scholen via hun CLB ook beroep doen op de ondersteuning vanuit NAFT-aanbieders.
