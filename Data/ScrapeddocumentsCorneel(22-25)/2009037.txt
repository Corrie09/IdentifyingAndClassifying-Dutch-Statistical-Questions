title: Bosuitbreidingsdecreet - Aanpassing compensatieregeling
thema: Natuur en Milieu
pdf link: https://docs.vlaamsparlement.be/pfile?id=2009037
thema link: https://www.vlaamsparlement.be/parlementaire-documenten/schriftelijke-vragen/1773311
SCHRIFTELIJKE VRAAG
nr. 68
van MIEKE SCHAUVLIEGE
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bosuitbreidingsdecreet  -  Aanpassing compensatieregeling
In haar antwoord op mijn schriftelijke vraag nr. 709 van 5 mei 2023 geeft de minister aan 
dat het besluit van de Vlaamse Regering van 16 februari 2001 tot vaststelling van nadere 
regels inzake compensatie van ontbossing en ontheffing van het verbod op ontbossing, 
aanpassing behoeft teneinde verschillende aspecten van de gewijzigde 
compensatieregeling goed te kunnen uitvoeren. Het vaststellen van de datum van 
inwerkingtreding zal in deze besluitvorming zijn beslag krijgen. Het wijzigingsbesluit is in 
voorbereiding.
Op 6 oktober werd een voorontwerp van besluit goedgekeurd door de Vlaamse Regering 
dat tot doel heeft de bosbehoudsbijdrage op te trekken van 3,5 naar 5,6 euro/m² en een 
aanpassing van het referentiejaar voor indexering van 2017 naar 2024. Dat vloeit in 
indirecte zin voort uit het Bosuitbreidingsdecreet.
Het blijft wachten op alle andere zaken die beloofd werden in het zogenaamde 
Bosuitbreidingsdecreet. Die zijn nog steeds niet van kracht, ondanks dat het decreet 
dateert van juni 2022.
1. De bijstelling van de bosbehoudsbijdrage is een eerste keer principieel goedgekeurd. 
Wanneer verwacht de minister een definitieve beslissing?
2. Het voorontwerp van besluit trekt de bosbehoudsbijdrage voor een ontbosser op. Dat 
is geoorloofd gezien de stijging van de aankoopprijzen van bebosbare gronden. Een 
deel van de boscompensatieprojecten wordt uitgevoerd door derden: bijvoorbeeld 
particulieren, lokale besturen, regionale landschappen en bedrijven. De steun die zij 
ontvangen via de projectoproep aankoop van te bebossen gronden met middelen uit 
het boscompensatiefonds is geplafonneerd. 
Wordt het maximale subsidiebedrag per m² waar zij een beroep op kunnen doen 
evenredig opgetrokken?
3. Kan de minister specificeren op welke steun zij zullen kunnen rekenen van zodra de 
bijstelling van de bosbehoudsbijdrage een eerste keer principieel goedgekeurd is?
4. In het Bosuitbreidingsdecreet werd nog een reeks maatregelen aangekondigd om te 
sleutelen aan het boscompensatiemechanisme. Het gaat o.a. over de volgende zaken: 
(1) verplichting om openbaar bos in natura te compenseren; (2) keuzemogelijkheid 
voor overheden om de compensatie zelf uit te voeren en de compensatiebijdrage te 
verhogen met het oog op beter bosbehoud of de kans om daadwerkelijk op het eigen 
grondgebied te compenseren; (3) wanneer een vergunningverlener vergunt tegen het 
advies van het Agentschap voor Natuur en Bos (ANB) in, dan wordt de 
vergunningverlenende overheid verplicht zelf de compensatie uit te voeren; (4) er zijn 
bijkomende vereisten voor compensatie in natura van grote oppervlakten (>10 ha), 
die moeten ook in blokken van min. 10 ha of aansluitend bij bestaande bossen worden 
gerealiseerd; (5) het advies door het Agentschap voor Natuur en Bos in de 
vergunningsprocedure bosaanleg in de agrarische gebieden wordt opnieuw ingevoerd.
Kan de minister per maatregel aangeven wat de stand van zaken is en waar dit in de 
besluitvormingsprocedure zit? Kan de minister ook aangeven per maatregel of dit nog 
deze bestuursperiode effectief gerealiseerd zal worden?
5. Kan de minister aangeven wat de gemiddelde prijs per m² is voor de aankoop van 
bebosbare grond? Graag opgesplitst tussen enerzijds gronden die aangekocht worden 
door de Vlaamse overheid en anderzijds derden (graag opgesplitst per 
partnercategorie zoals opgenomen in het bosuitbreidingsplan: terreinbeherende 
organisaties, bosgroepen, bedrijven, lokale besturen, …). Graag een overzicht voor de 
jaren 2019-2023.
6. Kan de minister aangeven wat de mediaanprijs per m² is voor de aankoop van 
bebosbare grond? Graag opgesplitst tussen enerzijds gronden die aangekocht worden 
door de Vlaamse overheid en anderzijds derden (graag opgesplitst per 
partnercategorie zoals opgenomen in het bosuitbreidingsplan: terreinbeherende 
organisaties, bosgroepen, bedrijven, lokale besturen, …). Graag een overzicht voor de 
jaren 2019-2023.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 68 van 19 oktober 2023
van MIEKE SCHAUVLIEGE
1. Gelet op de beperktheid van het voorontwerp verwacht ik geen grote vertragingen in 
het verdere goedkeuringsproces zodat dit relatief snel kan worden ingevoerd.
2. Ik ben bereid dit te onderzoeken.
3. Dit vereist vooraf een wijziging van artikel 48 en 87 van het Bosdecreet.
4. De genoemde wijzigingen worden weldra voorgelegd aan de Vlaamse Regering onder 
vorm van een wijziging aan het Besluit van de Vlaamse Regering van 16/02/2001 tot 
vaststelling van nadere regels inzake compensatie van ontbossing en ontheffing van 
het verbod op ontbossing. Het advies door het Agentschap voor Natuur en Bos (ANB) 
in de vergunningsprocedure bosaanleg in de agrarische gebieden werd al ingevoerd 
met het Bosuitbreidingsdecreet van 01/06/2022.
5. Ik verwijs naar tabel 1.
Tabel 1: Gemiddelde prijs (€/m²) voor aankoop van bebosbare gronden
 2019 2020 2021 2022 2023
Agentschap voor Natuur en Bos 6,46 5,05 4,55 6,52 7,55
Natuurverenigingen - 3,98 4,61 4,94 5,35
Privaat* 2,79 3,02 5,38 6,3  
Lokale besturen** 5,63 10,74 7,56 7,95  
*Voor de aankoopsubsidies van bebosbare gronden voor particulieren via het 
bossencompensatiefonds zijn de dossiers voor 2023 nog niet definitief 
goedgekeurd.
**Voor de lokale besturen worden nog volop subsidiedossiers ingediend. Hierdoor 
kunnen er nog geen definitieve cijfers worden meegedeeld voor 2023.
6. Ik verwijs naar tabel 2.
Tabel 2: Mediaanprijs (€/m²) voor aankoop van bebosbare gronden
 2019 2020 2021 2022 2023
Agentschap voor Natuur en Bos 6 5 4,6 5,53 7,6
Natuurverenigingen - 3,59 4,57 5,08 5,24
Privaat* 2,79 2,494 5,32 6,61  
Lokale besturen** 5,9 8,24 7,19 7,17  
*Voor de aankoopsubsidies van bebosbare gronden voor particulieren via het 
bossencompensatiefonds zijn de dossiers voor 2023 nog niet definitief 
goedgekeurd.
**Voor de lokale besturen worden nog volop subsidiedossiers ingediend. Hierdoor 
kunnen er nog geen definitieve cijfers worden meegedeeld voor 2023.
