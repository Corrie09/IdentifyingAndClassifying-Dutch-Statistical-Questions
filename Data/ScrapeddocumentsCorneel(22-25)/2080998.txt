title: Vlaamse Landmaatschappij (VLM) - Beheersovereenkomsten landbouw
thema: Landbouw
Natuur en Milieu
pdf link: https://docs.vlaamsparlement.be/pfile?id=2080998
thema link: https://www.vlaamsparlement.be/parlementaire-documenten/schriftelijke-vragen/1839361
SCHRIFTELIJKE VRAAG
nr. 71
van LYDIA PEETERS
datum: 8 november 2024
aan JO BROUNS
VLAAMS MINISTER VAN OMGEVING EN LANDBOUW
Vlaamse Landmaatschappij (VLM)  -  Beheersovereenkomsten landbouw
Via beheersovereenkomsten met de Vlaamse Landmaatschappij kunnen landbouwers zich 
engageren om extra inspanningen te doen voor het milieu, de natuur en de biodiversiteit 
in Vlaanderen in ruil voor een jaarlijkse vergoeding. Er bestaat een heel gamma aan 
mogelijkheden gaande van soortenbescherming, over bufferen en verbinden tot kleine 
landschapselementen.
1. Hoeveel beheersovereenkomsten werden er sinds 2023 afgesloten? Graag een 
overzicht per type beheersovereenkomst en telkens opgesplitst per provincie.
2. Welk budget werd in 2023 gespendeerd aan vergoedingen voor 
beheersovereenkomsten?
3. Welk budget is gereserveerd voor 2024?
4. Hoeveel controles werden verricht op het naleven van de beheersovereenkomsten?
5. In hoeveel gevallen werden inbreuken vastgesteld?
6. Hoeveel beheersovereenkomsten werden bij wijze van sanctionering stopgezet?
7. Hoeveel kortingspercentages werden opgelegd naar aanleiding van 
beheersovereenkomsten die niet correct werden nageleefd?
8. Wat zijn de belangrijkste tendensen in de ontwikkeling van beheersovereenkomsten 
in Vlaanderen?
9. Worden de boeren actief geïnformeerd en gesensibiliseerd om 
beheersovereenkomsten af te sluiten?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 71 van 8 november 2024
van LYDIA PEETERS
1. Ik verwijs naar de tabellen die als bijlage zijn toegevoegd.
2. In totaal ontvingen 3.446 landbouwers met een lopende beheerovereenkomst in 2023 
samen 14,6 miljoen euro, goed voor een oppervlakte van 9.133 hectare aan 
maatregelen voor biodiversiteit en landschap in Vlaanderen. De vergoedingen voor 
beheerovereenkomsten worden gecofinancierd met Europese middelen vanuit het 
GLB. Voor de beheerovereenkomsten in 2023 gaat het om 5,3 miljoen euro Europese 
middelen en 9,3 miljoen Vlaamse middelen.
3. Voor de beheerovereenkomsten die lopen in 2024 is de verwachte uitgave 12,3 miljoen 
euro, waarvan 8,8 miljoen Vlaamse middelen.
4. In 2023 werden 2253 detailovereenkomsten gecontroleerd bij 210 landbouwers.
5. Er werd bij 223 detailovereenkomsten vastgesteld dat de voorwaarden niet werden 
nageleefd, dit bij 77 landbouwers.
6. Voor het werkjaar 2023 werden 12 detailovereenkomsten, uit 8 dossiers, ambtshalve 
beëindigd als gevolg van een controle ter plaatse door de VLM. 
Als gevolg van een controle ter plaatse door het Agentschap Landbouw en Zeevisserij 
werden voor het werkjaar 2023 5 detailovereenkomsten, uit 5 dossiers, ambtshalve 
beëindigd. 
Als gevolg van een administratieve controle door het Agentschap Landbouw en 
Zeevisserij werden voor het werkjaar 2023 49 detailovereenkomsten, uit 31 dossiers 
ambtshalve beëindigd.
7. Alle vastgestelde inbreuken leiden tot een korting op de beheervergoeding die varieert 
van 10 % tot 150 %. 
8. Algemeen zien we meer terughoudendheid bij landbouwers om soms meer complexe 
beheerovereenkomsten voor soortenbescherming te sluiten. Ook strengere 
voorwaarden zoals bijvoorbeeld het totaalverbod op het gebruik van 
bestrijdingsmiddelen zorgen er voor dat minder landbouwers zich engageren waardoor 
het areaal aan beheerovereenkomsten daalt. Het is daarom van belang om in de 
toekomst voldoende het evenwicht te zoeken tussen de ecologische effectiviteit van 
de beheerovereenkomsten en de praktische uitvoerbaarheid en bedrijfsinpasbaarheid 
voor de landbouwer.
9. De VLM-bedrijfsplanners spelen een belangrijke rol in informatie en sensibilisering. 
Vanwege het ambitieniveau van de maatregelen is het cruciaal dat de VLM-
bedrijfsplanners de landbouwers duidelijk en gericht informeren over de 
gebiedsgerichte mogelijkheden en de meerwaarde van beheerovereenkomsten. Een 
bedrijfsplanner van de VLM begeleidt de landbouwer van aanvraag tot het definitief 
sluiten van een beheerovereenkomst. Ook na het sluiten, tijdens de looptijd van het 
contract, begeleiden ze de landbouwers bij het uitvoeren van de 
beheerovereenkomsten en kunnen landbouwers met vragen terecht bij hun 
bedrijfsplanner. Daarnaast voorziet de VLM de landbouwers van begeleidingsfiches, 
verstuurt de VLM gerichte mailings naar landbouwers en worden er regelmatig artikels 
gepubliceerd in de landbouwpers. De VLM organiseert ook demonstratiedagen waarop 
landbouwers met beheerovereenkomsten bepaalde praktijken demonstreren aan 
collega-landbouwers en waarop de bedrijfsplanners de mogelijkheden van 
beheerovereenkomsten verduidelijken. Ik verwijs daarbij graag naar dit bericht met 
filmpje over de demonstratiedag in Lummen: Demonstratie beheer faunarand tijdens 
demodag beheerovereenkomsten in Lummen | Vlaamse Landmaatschappij. Ook op 
werktuigdagen, landbouwbeurzen of landbouwopleidingen worden landbouwers 
geïnformeerd en gesensibiliseerd over de mogelijkheden van beheerovereenkomsten.
BIJLAGE
BO_VLM_2023-2024_ligging provincie
