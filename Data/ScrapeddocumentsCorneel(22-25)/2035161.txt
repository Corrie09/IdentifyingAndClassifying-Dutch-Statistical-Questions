title: Sint-Annatunnel Linkeroever Antwerpen - Roltrappen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2035161
thema link: https://www.vlaamsparlement.be/parlementaire-documenten/schriftelijke-vragen/1795013
SCHRIFTELIJKE VRAAG
nr. 496
van ANNICK DE RIDDER
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Sint-Annatunnel Linkeroever Antwerpen  -  Roltrappen
Op dinsdag 9 januari 2024 bleven vele pendelaars die de Schelde trachtten te kruisen, 
letterlijk in de kou staan. Een defecte roltrap van de Sint-Annatunnel op Linkeroever zorgde 
ervoor dat zowel wandelaars als fietsers de lift moesten nemen, met lange wachttijden tot 
gevolg.
Dergelijke gebeurtenissen dragen ertoe bij dat de perceptie van een door defecten 
geteisterde Sint-Annatunnel niet gekeerd raakt, zelfs na wekelijks onderhoud en 
trapsgewijze renovatie van de roltrappen.
Gezien het grote belang van een vlotte doorstroming tussen de beide Scheldeoevers voor 
de Antwerpse pendelaar, heb ik de volgende vragen aan de minister:
1. Wat was de reden van het defect op dinsdag 9 januari 2024? Hoe snel was dat defect 
verholpen? Hoe zal ervoor gezorgd worden dat het in de toekomst niet meer gebeurt?
2. Hoeveel defecten zijn er sinds de renovatie aan de liften al geweest? Hoelang duurde 
het gemiddeld om die defecten te verhelpen en de lift weer gebruiksklaar te maken?
3. Hoeveel defecten zijn er sinds het wekelijkse onderhoud en de trapsgewijze renovatie 
van de roltrappen al geweest? Hoelang duurde het gemiddeld om die defecten te 
verhelpen en de roltrap weer gebruiksklaar te maken?
4. Kan de minister een vergelijking geven van de problematiek in eenzelfde periode vóór 
de renovatie van de liften? Wat concludeert ze daaruit?
5. Kan de minister een vergelijking geven van de problematiek in eenzelfde periode vóór 
de wekelijkse onderhoudswerken en de trapsgewijze renovatie van de roltrappen? Wat 
concludeert ze daaruit?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 496 van 17 januari 2024
van ANNICK DE RIDDER
1. Het Agentschap Wegen en Verkeer (AWV) meldt dat het defect aan de roltrap op 
dinsdag 9 januari 2024 te wijten was aan een hoge slijtagegraad, gecombineerd met 
de gevolgen van een overbelasting van de trappen tijdens oudejaarsnacht. Een trede 
van de onderste dalende roltrap op linkeroever heeft hierdoor een gebroken as 
opgelopen en de trap in noodstop gestuurd.
Het incident werd om 07h15 gemeld en de trappen werden opnieuw vrijgegeven om 
14h50. 
Om de kans voor een dergelijke averij te verminderen, is AWV genoodzaakt om op 
korte termijn de maximale capaciteit van de roltrappen te beperken tot 2.500 
bezoekers per uur. AWV heeft ook een stappenplan klaar voor de totaalrenovatie van 
de roltrappen. Wanneer de middelen beschikbaar zijn, zal AWV afstemmen met de 
partners om deze werken in te plannen. 
2. Rapporten van AWV tonen onderstaande cijfergegevens voor stilstanden van de liften 
sinds de renovatie:
●Lift op linkeroever – Na renovatie opnieuw in dienst op 11.07.2022
￿Aantal stilstanden als gevolg van een technisch defect:
￿2022: 19
￿2023: 21
￿2024: 0
￿De testperiode van deze lift werd op 1 november 2022 afgesloten.
￿Aantal ritten sinds de renovatie: 246.995
●Lift op rechteroever - Na renovatie opnieuw in dienst op 9.01.2023
￿Aantal stilstanden als gevolg van een technische defect:
￿2023: 30
￿2024: 2
￿De testperiode van deze lift werd op 1 april 2023 afgesloten.
￿Aantal ritten sinds de renovatie: 181.071
De gemiddelde tijd tot herstelling is tijdens de kantooruren minder dan 10 minuten en 
buiten de kantooruren tussen 30 minuten en 1 uur (aanrijtijd onderhoudsaannemer 
inbegrepen).
3. In 2023 werden in totaal 4 technische defecten aan de roltrappen op Linkeroever 
genoteerd en 5 technische defecten aan de roltrappen op Rechteroever. Defecten en 
stilstanden vanwege valpartijen of het kwaadwillig indrukken van de noodstoppen zijn 
niet opgenomen in deze cijfers.
Bij een technisch defect wordt de herstelling tijdens de kantooruren onmiddellijk 
gestart. Buiten de kantooruren heeft de onderhoudsaannemer een tijdsvenster van 2 
uur om de herstelling aan te vatten.
Door de ouderdom, de slijtage en de 24/7 beschikbaarheid van de roltrappen varieert 
de hersteltijd sterk, gaande van enkele tientallen minuten tot een volledige week. 
4. In 2021 werden beide liften uit dienst genomen. De periode hiervoor werd gekenmerkt 
door gemiddeld 70 technische defecten op jaarbasis voor de lift op linkeroever en 
gemiddeld 50 technische defecten op jaarbasis voor de lift op rechteroever.
Een vergelijking van deze cijfergegevens met het aantal technische defecten na 
renovatie en vernieuwing toont een duidelijke positieve tendens naar hogere 
beschikbaarheid van de liftinstallaties. Rekening houdende met de lange testperiode 
die na de renovatie werd ingelast waarbij de lift 24/7 beschikbaar was voor 
tunnelgebruikers, het adaptieve onderhoudsschema en het stelselmatig opbouwende 
onderhoudsschema geven de cijfers een daling van het aantal defecten aan met meer 
dan 50%.
5. De stapsgewijze renovatie van de roltrappen is nog niet gestart. Een vergelijking van 
het aantal technische defecten in correlatie met de renovatie is bijgevolg nog niet 
mogelijk.
Vanaf 2022 is AWV echter wel gestart met een beperkt aantal grotere 
onderhoudsbeurten aan individuele trappen of aan individuele onderdelen van een of 
meerdere trappen. Een duidelijk dalende trend in het aantal technische defecten is 
zowel in 2022 als in 2023 zichtbaar.
