title: Huilen bij baby's - Informeren en adviseren ouders
thema: Welzijn en Gezin
pdf link: https://docs.vlaamsparlement.be/pfile?id=2033199
thema link: https://www.vlaamsparlement.be/parlementaire-documenten/schriftelijke-vragen/1792706
SCHRIFTELIJKE VRAAG
nr. 170 
van KATRIEN SCHRYVERS
datum: 10 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Huilen bij baby's  -  Informeren en adviseren ouders
Alle baby’s huilen, maar sommige baby’s huilen meer. Ongeveer tien tot dertig procent 
van de baby’s onder de vier maanden huilt overmatig, bijvoorbeeld door darmkrampjes, 
ongemakken, scheidingsangst of in sommige gevallen door bepaalde aandoeningen. 
Meestal verdwijnt het overmatige huilgedrag op vier tot vijf maanden.
Voor de baby is huilen de enige manier om aan te geven dat er iets niet helemaal oké of 
naar zijn zin is. Voor de ouders kan een baby die gedurende een langere periode overmatig 
huilt een hele beproeving zijn, zeker als er (daardoor) ook sprake is van slaaptekort en/of 
andere bijkomende uitdagingen binnen het gezin. In sommige gevallen kan het zelfs leiden 
tot mentale problemen of ziekteverzuim.
Vanuit Kind en Gezin wordt ingezet op het informeren van ouders, ook over het soms 
overmatig huilen van hun kindje. Ouders kunnen via de Kind en Gezin-lijn ook terecht voor 
persoonlijk advies rond huilen.
1. Hoeveel oproepen ontving de Kind en Gezin-lijn in de periode 2019-2023 over het 
thema huilen bij baby’s? Graag een opdeling per jaar.
2. Welke noden worden daarbij vooral door de ouders aangegeven?
3. Is het op basis van de analyse van de noden aangewezen om ouders bijkomend te 
sensibiliseren over het omgaan met baby’s die meer huilen dan normaal?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 170 van 10 januari 2024
van KATRIEN SCHRYVERS
1. Een opsplitsing per jaar over het thema ‘huilen bij baby’s’ is niet mogelijk voor de 
periode 2019-2022 aangezien de Kind en Gezin-Lijn in het kader van GDPR 
inhoudelijke data beperkt bewaart. 
In 2023 werden er 121 contacten geregistreerd m.b.t. het thema huilen bij baby’s.
2. Huilen kan verschillende oorzaken kennen, er zal steeds door de verpleegkundigen van 
de Kind en Gezin-Lijn een adviesantwoord op maat worden verstrekt. 
Mogelijke gerelateerde oorzaken die via de Kind en Gezin-Lijn werden gemeld zijn:  
voeding 
slaappatroon 
ouderschap 
nood aan fysieke nabijheid 
niet gekende oorzaak 
Ouders zijn vaak uitgeput door het gebrek aan slapen, zijn op zoek naar bevestiging 
of een luisterend oor. 
Ouders (of familie) vragen specifiek advies over de voeding of het slapen van de baby, 
of vragen naar de mogelijkheid van een extra consultatiemoment op het 
consultatiebureau van Kind en Gezin. 
Medewerkers in kinderopvangvoorzieningen vragen naar tips over huilerige kindjes. 
In 7 contacten gaf de ouder expliciet aan dat het een ‘huilbaby’ betreft, dan werd er 
door de Kind en Gezin-Lijn de mogelijkheid van een extra huisbezoek of consultatie 
geboden. 
3. Het is van belang om ouders te informeren over wat normaal huilgedrag is en dat 
huilen op zich een manier is voor het kind waarmee het iets wil aangeven. Huilen van 
een baby is ook fundamenteel anders dan het huilen van de peuter dat veel meer 
betekenissen kan hebben. 
Het huilen van een baby is existentieel en in functie van de ontwikkeling van zijn 
basisveiligheid en -vertrouwen is de fysieke nabijheid van een sensitieve en 
responsieve houding van de ouder/verzorgen zeer belangrijk. 
Het is dan ook belangrijk dat we enerzijds normaliseren door te informeren in functie 
van realistische verwachtingen, maar anderzijds ook de beleving van de ouders ernstig 
nemen. Als de ouder aangeeft dat het huilen excessief is en dat dit de veerkracht 
ondermijnt, zullen we steeds oriënteren naar het lokale team van Kind en Gezin om 
dit verder op te nemen. 
Vragen van ouders over het thema huilen zijn veelal gerelateerd aan het thema slapen 
en worden binnen die context meegenomen.  
Sinds 2023 is er rond het thema slapen volop ingezet op sensibilisering, informeren en 
het organiseren van workshops, in samenwerking met interne en externe experten.
