title: Smartphonegebruik op school - Beleidsinitiatieven
thema: Onderwijs en Vorming
pdf link: https://docs.vlaamsparlement.be/pfile?id=2004920
thema link: https://www.vlaamsparlement.be/parlementaire-documenten/schriftelijke-vragen/1769209
SCHRIFTELIJKE VRAAG
nr. 34
van HILÂL YALÇIN
datum: 10 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Smartphonegebruik op school  -  Beleidsinitiatieven
De smartphone is vandaag niet meer weg te denken uit de school. Vlaamse scholen hebben 
de vrijheid om er hun eigen regels en afspraken over op te stellen en die te handhaven. 
De ene school is dus ‘strenger’ wat smartphonebeleid betreft dan de andere. Het kan zijn 
dat het kind ’s ochtends zijn of haar smartphone in de boekentas dient te steken en hem 
er op het einde van de schooldag pas opnieuw uit mag halen. Andere scholen laten dan 
weer gebruik tijdens de pauzes toe maar ook hier zijn grote verschillen tussen scholen, 
enkel ’s ochtends, enkel in de kortere pauzes of enkel tijdens de middagpauze. De opties 
zijn talrijk.
Vlaamse scholen maken zich nu ongerust over mogelijke negatieve gevolgen van het 
smartphonegebruik op school. Leerlingen zouden snel afgeleid zijn door hun smartphone, 
minder met elkaar in gesprek zijn tijdens pauzemomenten en ook subtiele vormen van 
pesten, zoals geen deel uitmaken van de klasgroep op whatsapp, stellen de scholen voor 
uitdagingen.  
De minister gaf zelf in de pers aan dat deze thematiek tot de autonomie van de scholen 
behoort. Vlaamse scholen experimenteren dan ook met initiatieven zoals bijvoorbeeld het 
organiseren van een smartphonevrije week. Toch zijn scholen erg zoekende in het 
uitwerken van een goed smartphonebeleid en vooral in het aanpakken van de uitdagingen 
die ermee samen gaan zoals het sociaal-emotionele aspect en de pestproblematiek. 
Zal de minister beleidsinitiatieven nemen om scholen te ondersteunen in het uitwerken van 
een smartphonebeleid en de uitdagingen die samengaan met het toelaten van de 
smartphone op school? Zo ja, welke initiatieven zullen dat dan zijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 34 van 10 oktober 2023
van HILÂL YALÇIN
In lijn met het antwoord dat ik op de persvraag gaf en waarnaar de Vlaamse 
volksvertegenwoordiger verwijst ga ik geen nieuwe beleidsinitiatieven nemen maar ga ik 
vooral verder blijven inzetten op het versterken van bestaande en bewezen initiatieven 
waarin dit aan bod kan komen. 
Een beleid gericht rond digitalisering, smartphones of ICT past altijd binnen het 
overkoepelende schoolbeleid. 
Vanuit het kenniscentrum Digisprong ondersteunen we scholen hierbij door het 
ontwikkelen van publicaties en raadgevingen in de vorm van artikels en wegwijzers.  
Op de website van het kenniscentrum staat de ICT-beleidsplanner gepubliceerd.  Dit is een 
tool die scholen via wegwijzers helpt een ICT-beleidsplan uit te werken.  
Het kenniscentrum Digisprong bereidt momenteel een wegwijzer specifiek rond 
‘smartphonebeleid’ voor. Binnenkort komt deze wegwijzer online, naast een aanvullende 
tekst met leidraad, om scholen te ondersteunen via concrete richtvragen en antwoorden 
en schooleigen beleid uit te werken. 
Via de educatieve portaalsite www.KlasCement.be wordt er ook informatie over 
smartphonegebruik ter beschikking gesteld. Er is een specifieke themapagina over dit 
thema met een charter dat scholen kunnen gebruiken om afspraken te maken over 
smartphonegebruik. 
Ook leerkrachten en leerkrachtenteams spelen een belangrijke rol in dit verhaal. Op de 
bovenvermelde KlasCement-pagina zijn heel wat leermiddelen terug te vinden waar men 
in de klas mee aan de slag kan gaan. Daarnaast blijf ik ook verder inzetten op lopende 
samenwerkingen en projecten zodat digitale vaardigheden van leerkrachten versterkt 
worden. Enkele voorbeelden waar ook het gebruik van de smartphone aan bod komt zijn 
de opleidingen: Beleidstool mediawijsheid, Mediacoach , EHBC , en Veilig Online en 
Clicksafe.
