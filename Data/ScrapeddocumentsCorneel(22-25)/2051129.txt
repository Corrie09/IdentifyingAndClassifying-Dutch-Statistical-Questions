title: Opgroeipunt - Meldingen
thema: Welzijn en Gezin
pdf link: https://docs.vlaamsparlement.be/pfile?id=2051129
thema link: https://www.vlaamsparlement.be/parlementaire-documenten/schriftelijke-vragen/1808861
SCHRIFTELIJKE VRAAG
nr. 270
van ILSE MALFROOT
datum: 29 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Opgroeipunt  -  Meldingen
Vanaf 1 januari 2024 gaat de JO-lijn verder onder de naam Opgroeipunt. Opgroeipunt is 
het centrale punt voor alle meldingen over kinderopvang, adoptie en jeugdhulp in 
Vlaanderen. Elke vraag, ervaring of klacht is voor Opgroeipunt een melding. Men kan een 
melding delen over:
- diensten van het agentschap Opgroeien, zoals Kind en Gezin en Jeugdhulp, adoptie en 
zorgtoeslag;
- organisaties die Opgroeien subsidieert en erkent, zoals kinderopvanglocaties, 
consultatiebureaus en voorzieningen jeugdhulp.
Klachten en meldingen worden door het agentschap ook gebruikt voor de opvolging van 
de kwaliteit van voorzieningen, in handhavingstrajecten en ook om voorzieningen te 
schorsen of te sluiten.
1. Hoelang blijft een klacht of een melding geldig? Waar zijn de stukken terug te vinden? 
Behoren die tot de openbaarheid?
2. Hoelang wordt er rekening gehouden met de betreffende klacht of melding over een 
voorziening of organisatie?
3. Wat zijn de basis en de richtlijnen volgens dewelke de klachten worden bijgehouden en 
hoe de informatie wordt verwerkt? Graag een toelichting en bijhorende regelgeving.
4. Hoelang kan met een uitgebrachte klacht rekening worden gehouden gedurende het 
handhavingstraject?
5. Kunnen klachten eens er een eindbevinding beschikbaar is, nog worden aangewend 
tijdens het handhavingstraject?
6. Welke richtlijnen en welke bewaartermijn verbonden aan de gegevens van een 
klacht/melding past Opgroeien toe?
7. Op welke wet- en regelgeving baseert Opgroeien zich hiervoor? Graag met vermelding 
van de betreffende wet- en regelgeving.
8. Via welke kanalen communiceert Opgroeien naar de indiener van de klacht/melding 
over de wet- en regelgeving?
9. Wat doet Opgroeien als er meerdere regels van toepassing zijn op dezelfde 
documenten? Op welke regelgeving baseert de minister zich dan?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 270 van 29 februari 2024
van ILSE MALFROOT
1. De termijn van bewaring van de klachten/meldingen is regelgevend bepaald, nl. een 
administratieve bewaartermijn van 10 jaar.
Een klacht of melding die Opgroeien ontvangt is een bestuursdocument in de zin van 
het bestuursdecreet waarop de regeling inzake openbaarheid van toepassing is. Dit 
betekent echter niet dat elke klacht/melding ook automatisch openbaar is. Bij een 
aanvraag zal er telkens in concreto moeten worden bekeken of er een 
uitzonderingsgrond op de openbaarheid van toepassing is. Hierbij dient o.m. rekening 
te worden gehouden met de hoedanigheid van de aanvrager, de inhoud van de klacht 
of melding en het feit of deze uitdrukkelijk vertrouwelijk werd ingediend. 
2. Zolang de voorziening/arts of organisatie die door Opgroeien is vergund, erkend of 
gesubsidieerd wordt, kunnen eerdere niet ongegronde klachten en meldingen een rol 
spelen bij een eventueel handhavingstraject. Het maakt immers deel uit van het 
dossier van deze arts/voorziening/organisatie.
De niet ongegronde klacht of melding kan ook worden meegenomen in de beslissing 
over de al dan niet toekenning van de vergunning, erkenning of subsidies als de 
voorziening/arts of organisator een nieuwe vergunning/erkenning of subsidies 
aanvraagt, indien deze relevant is in dat kader.
3. Alle klachten en meldingen die we ontvangen via het Opgroeipunt en die we 
rechtstreeks ontvangen via een klantenbeheerder of beleidsmedewerker worden 
centraal geregistreerd, bijgehouden en opgevolgd.
De bewaring, verwerking van gegevens van meldingen en behandeling ervan is 
gebaseerd op het decreet van 20 april 2012 houdende de organisatie van kinderopvang 
van baby’s en peuters en het oprichtingsdecreet van Opgroeien regie. 
Voor klachten gebeurt dit op basis van het Bestuursdecreet.
4. In het geval van meldingen, zolang de voorziening/arts of organisatie door Opgroeien 
is vergund, erkend of gesubsidieerd wordt, kunnen eerdere meldingen een rol spelen 
bij een eventueel handhavingstraject. 
5. Bij meldingen kunnen, zolang de voorziening/arts of organisatie door Opgroeien is 
vergund, erkend of gesubsidieerd wordt, eerdere afgesloten meldingen een rol spelen 
bij een eventueel handhavingstraject. 
6. Alle informatie wordt 10 jaar bewaard.
7. - Klachten: het Bestuursdecreet
- Meldingen: het decreet van 20 april 2012 houdende de organisatie van 
kinderopvang van baby’s en peuters
8. Voor de afdeling Kinderopvang:
- Regelgevend kader: Regelgeving kinderopvang | Kind en Gezin
- Informatiebrochure: Handhaving in de kinderopvang | Kind en Gezin
Voor de afdeling PGJO
Consultatiebureaus:
oProcedure handhaving: Procedures en info | Kind en Gezin
oRegelgevend kader: Consultatiebureau | Kind en Gezin
Consultatiebureau-artsen:
oRegelgevend kader: Consultatiebureau-arts | Kind en Gezin
oInfo over de voorwaarden: Erkenning als consultatiebureau-arts | Kind en Gezin
Evaluerend artsen:
oRegelgevend kader: Evaluerend arts | Kind en Gezin
oInfo over de voorwaarden: Erkenning als evaluerend arts | Kind en Gezin
Huizen van het Kind en aanbodsvormen
oRegelgevende kader: Huis van het Kind | Kind en Gezin
Voor adoptie: 
Regelgevend kader: alle erkende voorzieningen moeten zelf in eerste lijn een 
procedure hebben voor het behandelen van klachten (erkenningsvoorwaarde); cliënten 
die niet tevreden zijn kunnen ook klacht of melding doen bij Opgroeipunt 
Info en communicatie: 
•Naar cliënten/kandidaat-adoptanten: zij krijgen bij de aanmelding informatie over 
de werking van Opgroeipunt (via email, bij registratie van hun aanmelding) 
•Naar voorzieningen: VCA heeft op 20/12/2023 alle erkende diensten geïnformeerd 
over de opstart van Opgroeipunt 
Voor de afdeling Jeugdhulp
Regelgevend kader: besluit van de Vlaamse Regering van 5 april 2019 betreffende de 
erkenningsvoorwaarden en subsidienormen van voorzieningen in jeugdhulp. 
Info: 
https://www.jeugdhulp.be/sites/default/files/documents/BVR050419_toelichting.pdf
Voor de ouders is er geen regelgevende verwijzing, wel info over het Opgroeipunt
Klachtendienst Kind en Gezin wordt Opgroeipunt – het nieuwe meldpunt van 
Opgroeien | Kind en Gezin
9. Als meerdere regels van toepassing zijn op dezelfde documenten dan zal de interne 
juridische dienst dit juridisch vraagstuk bekijken om dit binnen de juridische 
methodieken correct op te nemen. Gekeken wordt dan naar de ratio legis van de van 
toepassing zijnde regelgeving waarna beide in maximale overeenstemming worden 
gebracht. 
