title: Armoedebestrijding door lokale besturen - Subsidie
thema: Armoedebeleid
Lokale overheden en Binnenlands bestuur
pdf link: https://docs.vlaamsparlement.be/pfile?id=2016332
thema link: https://www.vlaamsparlement.be/parlementaire-documenten/schriftelijke-vragen/1778392
SCHRIFTELIJKE VRAAG
nr. 52
van BRECHT WARNEZ
datum: 9 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Armoedebestrijding door lokale besturen  -  Subsidie
Het regeerakkoord van de Vlaamse Regering stelt voorop dat de lokale besturen de 
regisseur worden om lokaal armoede aan te pakken. De beleidsnota vermeldt daarnaast 
ook het doel om de lokale bestuursniveaus te versterken zodat die pragmatisch en creatief 
antwoorden kunnen blijven bieden op de uitdagingen van vandaag en morgen. Aangezien 
de Vlaamse Regering de armoedebestrijding nu nog meer in de handen van de lokale 
besturen legt, is het versterken van die besturen zeer belangrijk. 
Een van de manieren waarop de minister de lokale besturen wil versterken op het vlak van 
armoedebestrijding is door het voorzien in een subsidie die tot doel heeft de 
kennisuitwisseling tussen lokale besturen te bewerkstelligen in het kader van het 
armoedebeleid. Een medewerker van het ene lokale bestuur kan een collega-medewerker 
van een ander lokaal bestuur helpen bij het introduceren van een succesvolle aanpak aan 
de hand van een uitwisseling. Die uitwisseling kan zowel de mentor-medewerker als de 
stagiair-medewerker betreffen. De subsidie zet in op personeelskosten. Het lokaal bestuur 
dat (een) mentor(en) ter beschikking stelt, kan daarvoor een compensatie ontvangen, 
berekend op basis van het brutosalaris van de betrokken mentor(en), in verhouding tot de 
aan het project bestede tijd en bedraagt 50% van de loonkosten. Per project kunnen lokale 
besturen maximaal 40.000 euro aanvragen.
Gelieve alle data in Excel ter beschikking te stellen.
1. Hoeveel aanvragen zijn er gebeurd en door welke gemeenten? Graag een oplijsting 
met vermelding van het bedrag en een opsplitsing per provincie.
2. Hoeveel dossiers werden toegekend en aan welke gemeenten? Graag een oplijsting 
met vermelding van het bedrag en een opsplitsing per provincie.
Betreffende de West-Vlaamse deelnemers: graag een overzicht van alle toegekende 
subsidies per West-Vlaamse gemeente, inclusief de aan hen toegekende bedragen en 
een korte projectbeschrijving.
3. Beschikt de minister over de voornaamste redenen van afwijzing?
4. Is de minister tevreden over het aantal toegekende subsidies en de effecten van de 
oproep?
a) Ziet de minister nood aan verdere maatregelen?
b) Is de minister tevreden met de geografische spreiding van de aanvragen?
c) Zal de minister goede praktijkvoorbeelden uit de oproep delen met andere lokale 
besturen? Zo ja, graag plan van aanpak met timing.
5. Acht de minister het vooropgestelde budget voor deze subsidie voldoende?
a) Plant de minister na de oproep nieuwe initiatieven in dit domein?
b) Welke actoren zal ze daarbij betrekken? Graag een plan van aanpak, met timing 
en budget.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 52 van 9 november 2023
van BRECHT WARNEZ
1. U verwijst naar de projectoproep ‘Lokale medewerkers versterken collega-besturen bij 
het armoedebeleid’, die ik in samenwerking met de minister van Brussel, Jeugd, Media 
en Armoedebestrijding, trek. Een eerste projectoproep werd in juli 2022 gelanceerd. De 
tweede oproep werd gelanceerd in maart 2023. 
Zie bijlage voor het overzicht van de projectaanvragen.
2. Er waren geen West-Vlaamse deelnemende besturen in 2022. 
In 2023 kwamen vijf van de zeven ingediende voorstellen van West-Vlaamse steden. 
Kortrijk diende twee aanvragen in voor twee verschillende samenwerkingen. Ook 
Oostende, Brugge en Roeselare dienden een voorstel in. Al deze projectvoorstellen 
werden ook toegekend.
Zie bijlage voor het overzicht van toegekende aanvragen binnen de eerste 
projectoproep.
3. De projectaanvragen die in 2022 na matching en begeleiding door de VVSG werden 
ingediend, werden allemaal goedgekeurd. Ook de projectaanvragen van 2023 werden 
goedgekeurd, zij het niet steeds voor het gevraagde bedrag. 
4. De uitwisselingen in het kader van deze oproep beogen een duurzaam effect en zijn 
gericht op de implementatie van de specifieke kennis en ervaring van het ene bestuur 
in de beleidspraktijk van het andere bestuur. 
Na afloop van de projecten kan ik een uitspraak over de impact van de 
uitwisselingstrajecten doen. Op 12 januari vindt een terugkomdag plaats waarop de 
lokale medewerkers van de projecten uit de eerste ronde terugblikken op het voorbije 
projectjaar alsook een kick-off van de nieuwe projecten. 
Qua geografische spreiding van de projecten ben ik behoorlijk tevreden. Wanneer ik kijk 
naar alle betrokken steden en gemeenten, d.w.z. zowel de indieners als de steden en 
gemeenten met wie zij samen in zee gaan, dan stel ik vast dat in 2023 steden en 
gemeenten uit vier van de vijf provincies betrokken waren bij deze oproep. In 2022 
waren er steden uit drie van de vijf provincies betrokken. In de tweede projectronde is 
West-Vlaanderen het sterkst vertegenwoordigd.
Het is belangrijk dat goede praktijken ook andere gemeenten en steden kunnen 
inspireren. De goede praktijken van beide projectrondes zullen opgenomen worden in 
de praktijkendatabank van de VVSG.
5. Het vooropgestelde budget volstaat voor dit initiatief. Zoals aangegeven in het Vlaams 
Actieplan Armoedebestrijding trekken de minister van Armoedebestrijding en ikzelf dit 
samen, zodat we een maximumbedrag van 250.000€ per jaar hiervoor konden 
reserveren. 
De projectaanvragen die dit jaar worden toegekend, zullen lopen tot eind 2024. Ik hoop 
alvast dat de impuls die we met dit initiatief aan het lokale armoedebeleid gegeven 
hebben ook op langere termijn vruchten afwerpt en dat lokale besturen makkelijker de 
stap zullen zetten om elkaar te versterken.
Of er nieuwe initiatieven aangewezen zijn, kan best beoordeeld worden na afloop van 
de projecten van beide projectrondes (eind 2024) en zal dus door de volgende Vlaamse 
regering beoordeeld worden. 
BIJLAGE
Overzicht projecten
