title: Huisvesting arbeidsmigratie - Wetgeving modulair bouwen (2)
thema: Wonen
pdf link: https://docs.vlaamsparlement.be/pfile?id=2038359
thema link: https://www.vlaamsparlement.be/parlementaire-documenten/schriftelijke-vragen/1796326
SCHRIFTELIJKE VRAAG
nr. 151
van MARINO KEULEN
datum: 18 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Huisvesting arbeidsmigratie  -  Wetgeving modulair bouwen (2)
In het antwoord van de minister op mijn schriftelijke vraag nr. 192 van 13 december 2023 
staat onder meer: “Het concept leunt zeer dicht aan bij het modulair bouwen waarvoor het 
Agentschap Wonen in Vlaanderen net een raamovereenkomst heeft gesloten met drie 
private partners”.
Ik heb daarover een aantal vragen.
1. Wie zijn die drie private partners?
2. Op welke wijze werd de raamovereenkomst toegekend?
3. Tot wanneer loopt de raamovereenkomst?
4. Hoe is de verdeling tussen de drie private partners?
5. Kan de raamovereenkomst ter beschikking gesteld worden. Zo niet, graag de 
contouren en de voorwaarden die gehanteerd worden in die raamovereenkomst.
6. Hoeveel middelen in vastleggingskrediet (VAK) en vereffeningskrediet (VEK) werd en 
wordt er jaarlijks gereserveerd van bij de start tot het einde van de 
raamovereenkomst?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 151 van 18 januari 2024
van MARINO KEULEN
1. De drie weerhouden partijen zijn:
a. Maatschap Dethier nv – B+architecten (met Machiels Building Solutions als modulair 
bouwer);
b. Samenwerkingsverband Wolfe bv – groep Van Roey nv en samenwerkingsverband 
AHArchitects bv – B-architecten (met Wolfe (Skilpod) als modulair bouwer)
c. CIT Blaton nv – Aché Terra (met Préfabois als modulair bouwer).
2. De raamovereenkomst werd toegekend als een opdracht voor werken in de zin van art. 
2, 18° van de Wet inzake overheidsopdrachten van 17 juni 2016. Hiervoor maakte de 
aanbestedende overheid gebruik van een mededingingssprocedure met voorafgaande 
bekendmaking in de zin van art. 2, 29° van de Wet inzake overheidsopdrachten van 17 
juni 2016. De opdracht neemt de vorm aan van een raamovereenkomst in de zin van 
art. 2, 35° van de Wet inzake overheidsopdrachten van 17 juni 2016, na het voeren van 
een mededingingsprocedure met voorafgaande bekendmaking waarbij het agentschap 
Wonen in Vlaanderen optrad als aankoopcentrale voor mogelijke afnemers.
3. De raamovereenkomst loopt tot en met 20 november 2027.
4. Elke bestelling zal het voorwerp uitmaken van een minicompetitie waarbij de drie private 
partners in mededinging worden gebracht.
5. Als mogelijke afnemers van de raamovereenkomst zijn de woonmaatschappijen, de 
lokale besturen en het agentschap Wonen in Vlaanderen opgenomen.
6. De maximale waarde voor de realisatie van projecten binnen de raamovereenkomst 
bedraagt 260 miljoen euro per jaar gedurende de looptijd van de raamovereenkomst. 
De investeringen die voortvloeien uit bestellingen op de raamovereenkomst worden 
gefinancierd vanuit de reguliere FS3-budgetten (voor de woonmaatschappijen) en het 
budget voor noodwoningen (11 miljoen voor 2024). 
