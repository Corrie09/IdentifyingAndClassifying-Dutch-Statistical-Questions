title: Geïntegreerde omgevingsvergunningsprocedure - Wijzigen buurtweg
thema: Natuur en Milieu
pdf link: https://docs.vlaamsparlement.be/pfile?id=2022725
thema link: https://www.vlaamsparlement.be/parlementaire-documenten/schriftelijke-vragen/1784646
SCHRIFTELIJKE VRAAG
nr. 177
van WILFRIED VANDAELE
datum: 5 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Geïntegreerde omgevingsvergunningsprocedure  -  Wijzigen buurtweg
Sinds de inwerkingtreding van het Gemeentewegendecreet werd het mogelijk gemaakt om 
de oude buurt- en voetwegen te wijzigen of te verplaatsen - eventueel zelfs af te schaffen 
- via de geïntegreerde omgevingsvergunningsprocedure. Dat is een goede zaak, als men 
bijvoorbeeld een woongebied wil ontwikkelen of verkavelen, waarbij een buurtweg dwars 
door het perceel loopt. Nu kan men immers de weg verplaatsen naar de rand van het 
perceel. Win-win voor iedereen. Maar in de praktijk ontstaan blijkbaar situaties die de 
decreetgever niet echt voor ogen had.
1. In hoeverre kan men een omgevingsvergunning aanvragen voor de loutere opheffing 
van een buurtweg, zonder een stedenbouwkundig project?
2. In hoeverre kan men via diezelfde procedure een buurtweg over verschillende percelen 
van verschillende eigenaars afschaffen of verplaatsen, terwijl men slechts op een 
perceel bijvoorbeeld een schuilhok of stal wenst op te richten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 177 van 5 december 2023
van WILFRIED VANDAELE
1. Artikel 12, §2 van het Gemeentewegendecreet stelt dat de aanleg, wijziging, 
verplaatsing of opheffing van een gemeenteweg opgenomen kan worden in een 
omgevingsvergunning voor stedenbouwkundige handelingen of een 
omgevingsvergunning voor het verkavelen van gronden, voor zover die wijziging past 
in het kader van de realisatie van de bestemming van de gronden (eigen onderlijning). 
Dit impliceert dat er een aanvraag voor een omgevingsvergunning voorligt, hetzij voor 
stedenbouwkundige handelingen hetzij voor verkavelingen.
Het is dus niet mogelijk om de loutere opheffing van een buurtweg te vragen via een 
omgevingsvergunningsprocedure, zonder dat die gepaard gaat met 
vergunningsplichtige stedenbouwkundige handelingen of het verkavelen van gronden. 
Om deze geïntegreerde procedure te kunnen volgen, zal steeds hetzij een aanvraag 
voor een omgevingsvergunning voor het verkavelen van gronden dan wel een aanvraag 
voor een omgevingsvergunning voor stedenbouwkundige handelingen voor moeten 
liggen. Bovendien zal de opheffing of wijziging van de buurtweg noodzakelijk moeten 
zijn voor de realisatie van de gevraagde handelingen. Als de buurtweg bijvoorbeeld 
helemaal achteraan het perceel ligt, lijkt het mij ook niet mogelijk om deze op te heffen 
in kader van het verbouwen van de woning op het perceel bij wijze van illustratie.
2. In het kader van een omgevingsvergunningsprocedure zal men zich maar kunnen 
uitspreken over het voorwerp van de omgevingsvergunningsaanvraag en de percelen 
die daarin vervat zitten. De opheffing of verlegging beperkt zich tot het aangevraagde.
Bovendien wordt de bevoegdheid om zich uit te spreken bijkomend beperkt door de 
inhoud van het ontwerp van rooilijnplan of het een grafisch plan met aanduiding van 
de op te heffen rooilijn dat bij het aanvraagdossier gevoegd moet worden. 
Wil men louter een volledige buurtweg opheffen, is het aangewezen de eigenstandige 
procedure van het gemeentewegendecreet te volgen.
Zoals hierboven vermeld, lijkt het mij niet mogelijk een volledige buurtweg over 
verschillende percelen op te heffen in kader van een vergunningsaanvraag voor een 
schuilhok op een van die percelen.
