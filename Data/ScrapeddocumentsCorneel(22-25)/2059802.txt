title: Kinderdagverblijven - Klachten over inspecties door Zorginspectie
thema: Welzijn en Gezin
pdf link: https://docs.vlaamsparlement.be/pfile?id=2059802
thema link: https://www.vlaamsparlement.be/parlementaire-documenten/schriftelijke-vragen/1813525
SCHRIFTELIJKE VRAAG
nr. 313
van ILSE MALFROOT
datum: 18 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderdagverblijven  -  Klachten over inspecties door Zorginspectie
Zorginspectie voert zowel aangekondigde als onaangekondigde inspecties uit bij 
kinderdagverblijven. Aangekondigde inspecties zouden daarbij alleen plaatsvinden in 
uitzonderlijke situaties, zoals bij de opstart van een nieuw kinderdagverblijf.
Uiteraard kan men ook klacht indienen via Opgroeipunt, indien men over het verloop van 
de inspectie opmerkingen heeft of niet akkoord gaat met het verslag bijvoorbeeld. 
Daarover volgende vragen, te beantwoorden door Opgroeien.
1. Graag een duidelijk en gedetailleerd overzicht van de uitgevoerde inspecties, 
opgesplitst volgens type (inclusief de verschillende financiële 
inspecties/infrastructuur/beleidsvoerend vermogen/het inkomenstarief (IKT)) van 
2022 tot op heden met vermelding van de volgende gegevens:
- datum inspectie;
- datum ontwerpverslag;
- nummer verslag;
- organisator-ID;
- rechtsvorm;
- vergunningstype;
- vergunde capaciteit;
- reden inspectiebezoek;
- soort inspectie;
- aangekondigd: ja/nee;
- advies zorginspectie;
- extra vermelding vanuit Zorginspectie vermeld op het verslag: ja/nee;
- ontvangst reactie van de organisator over opmerkingen/onjuistheden: ja/nee.
2. Hoeveel klachten van voorzieningen werden ingediend bij Opgroeien omwille van het 
niet akkoord gaan met het inspectieverslag? Graag een duidelijk en gedetailleerd 
overzicht van alle klachten (inclusief de verschillende financiële inspecties) van 2022 
tot op heden met vermelding van de volgende gegevens:
- nummer verslag;
- organisator-ID;
- naam organisator;
- rechtsvorm;
- vergunningstype;
- naam locatie;
- vergunde capaciteit;
- reden van het niet akkoord zijn.
3. Hoe gaat Opgroeien om met organisatoren die melding maken niet akkoord te zijn met 
het inspectieverslag? Indien kan worden vastgesteld dat de regelgeving niet correct 
werd toegepast door Zorginspectie in een Zorginspectieverslag en dat resulteert in een 
tekort voor de voorziening, verwacht Opgroeien dan een plan van aanpak voor het 
tekort opgenomen in het inspectieverslag? Zo ja, graag toelichten waarom Opgroeien 
de vigerende regelgeving niet toepast. Ziet de minister dat als een inbreuk op het 
vigerende decreet Kinderopvang? Graag meer toelichting.
4. Meermaals kon ik vaststellen dat eenzelfde werkingsmanier op verschillende manieren 
werd geïnspecteerd. Dat resulteerde al in opmerkingen waarbij hetzelfde 
inspectieonderdeel met exact dezelfde werkwijze werd benoemd als ‘geen tekort’, ‘een 
tekort’ of een aandachtspunt. 
Kan de minister toelichten wat daarvan de oorzaak is en hoe Opgroeien daarmee 
omgaat indien een organisator dat laat weten? Blijft het tekort dan behouden? Zo ja, 
graag toelichten waarom en graag ook een toelichting waarom eenzelfde werkwijze en 
of inbreuk op een andere manier beoordeeld worden in een inspectieverslag.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 313 van 18 maart 2024
van ILSE MALFROOT
1. Zorginspectie kan de gevraagde gegevens momenteel niet geautomatiseerd uit het 
systeem halen.
2. Opgroeien behandelt geen klachten over verslagen van Zorginspectie. Zorginspectie 
heeft hiervoor een eigen procedure zoals toegelicht in SV 306.
3. Als organisatoren bij de reactiemogelijkheid op het ontwerpverslag aangeven niet 
akkoord te gaan met het ontwerpverslag dan is het, zoals gesteld in de begeleidende 
mail, “van belang dit zo goed mogelijk te onderbouwen bv. door bewijstukken als 
bijlage toe te voegen”. Elke reactie die binnen de decretale termijn wordt ontvangen, 
wordt besproken op een intern kwaliteitsoverleg. Bij dit reactie-overleg bespreekt de 
opsteller van het verslag samen met collega’s en supervisoren of de reactie aanleiding 
geeft tot het aanpassen van het verslag of niet. Daarna wordt het verslag definitief. 
Indien de organisator niet akkoord gaat met het definitieve inspectieverslag, dan heeft 
de organisator de mogelijkheid om o.b.v. de procedure beschreven onder vraag 2 een 
klacht in te dienen over het verloop van de inspectie. Zorginspectie baseert zich steeds 
op de vigerende regelgeving. Wanneer een organisator van mening is dat 
Zorginspectie zich niet baseert op de vigerende regelgeving, dan stelt de begeleidende 
mail dat tijdens de reactiemogelijkheid kan worden gewezen op fouten en het daarbij 
van belang is om “dit zo goed mogelijk te onderbouwen door bijvoorbeeld bewijstukken 
als bijlage toe te voegen”. Concreet is het dus zo dat wanneer de organisator kan 
aantonen dat Zorginspectie zich niet heeft gebaseerd op de vigerende regelgeving, het 
ontwerpverslag wordt aangepast en de betreffende tekorten eventueel worden 
verwijderd.
4. Zorginspectie is niet op de hoogte van de situaties of casussen waarbij de vraagsteller 
een andere afweging op basis van exact dezelfde werkwijze meent te hebben 
vastgesteld. Indien een organisator dergelijke verschillende aanpak zou signaleren, 
dan gaat Zorginspectie na of er effectief sprake is van een andere beoordeling op basis 
van exact dezelfde werkwijze. Indien Zorginspectie uiteindelijk beslist om de 
oorspronkelijke beoordeling te behouden, dan kan dit betekenen dat er bijvoorbeeld 
ander bronmateriaal wordt voorgelegd dan datgene dat werd aangereikt tijdens het 
inspectiebezoek of dat werd geoordeeld dat er geen sprake is van een eenzelfde 
werkwijze, wat uiteraard kan leiden tot een verschillende beoordeling.
