title: Archeologiepremies - Aanvragen
thema: Onroerend erfgoed
pdf link: https://docs.vlaamsparlement.be/pfile?id=2047835
thema link: https://www.vlaamsparlement.be/parlementaire-documenten/schriftelijke-vragen/1800950
SCHRIFTELIJKE VRAAG
nr. 183
van MANUELA VAN WERDE
datum: 6 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Archeologiepremies  -  Aanvragen
We hebben in Vlaanderen heel wat archeologische schatten in de bodem zitten. Net voor 
het zomerreces 2023 stelde ik nog een vraag om uitleg (nr. 3142) naar aanleiding van de 
opgravingen in Brugge en Vilvoorde.
1. Vorig jaar trad een verruimde archeologiepremieregeling in werking. Zo werden de 
twee bestaande premies, de premie voor buitensporige opgravingskosten en de premie 
voor archeologisch vooronderzoek met ingreep in de bodem, verder uitgebreid zodat 
meer doelgroepen er een beroep op kunnen doen. Intussen is die uitbreiding al meer 
dan een jaar een feit. 
Zijn er sindsdien significant meer aanvragen binnengekomen? Hebben de premies de 
beoogde doelgroepen bereikt?
2. Boven op de bestaande premies trad de premie voor menselijke inhumatieresten ook 
in werking. 
Zijn er intussen al aanvragen ingediend daarvoor?
3. Op 29 juni antwoordde de minister op mijn vraag om uitleg dat het beleid over 
toevalsvondsten voornamelijk uitgetekend zal worden door lokale besturen. Op basis 
van overleg met die besturen werden zes mogelijke samenwerkingsvormen 
voorgesteld. Lokale besturen op hun beurt konden dan beslissen welke rol ze willen 
opnemen. 
Hebben lokale besturen al aangegeven welke rol ze voor zichzelf zien?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 183 van 6 februari 2024
van MANUELA VAN WERDE
1. Voor de premie vooronderzoek met ingreep in de bodem lag het aantal aanvragen in 
2023 niet significant hoger dan in de voorgaande jaren. Voor de premie buitensporige 
opgravingskosten evenaart het aantal aanvragen de piek van 2021. 
Ik wil zeker nog eens benadrukken dat 2023 het eerste jaar is waarin de gewijzigde 
premieregeling van kracht is. Het is dus nog te vroeg om de impact van de wijzigingen 
structureel vast te stellen. 
U vindt de overzichten hieronder.
Premie vooronderzoek met ingreep in de bodem
jaar # aanvragen
2019 12
2020 65
2021 53
2022 34
2023 59
2024 (tot nu) 2
 
Premie buitensporige opgravingskosten
jaar # aanvragen
2018 1
2019 1
2020 10
2021 19
2022 12
2023 22
2024 (tot nu) 1
De uitbreiding van de doelgroepen beoogde het niet langer uitsluiten door de 
regelgeving van bepaalde sectoren. Het agentschap Onroerend Erfgoed houdt niet 
gestructureerd bij tot welke doelgroep een aanvrager behoort. 
2. Mijn administratie ontving nog geen aanvragen voor een premie menselijke 
inhumatieresten. De premie bestaat sinds 1 januari 2023 maar de aanvraag is pas 
mogelijk nadat de betrokken archeoloog het eindverslag van een archeologisch 
onderzoek indient. De maximum indieningstermijn daarvoor bedraagt twee jaar na het 
einde van het veldwerk. Aanvragen voor dit type premie zullen naar alle verwachting 
dan ook pas vanaf midden 2024 het agentschap bereiken.
3. Geen enkel lokaal bestuur gaf al concreet aan welke rol ze voor zichzelf ziet bij de 
toevalsvondsten. Dit is niet verrassend want de definitieve versie van de zes mogelijke 
samenwerkingsvormen worden pas dit voorjaar ontsloten op de website van het 
agentschap Onroerend Erfgoed. Eens deze informatie gekend is, kunnen de lokale 
besturen die dat wensen een samenwerkingsvorm kiezen. De samenwerkingen zelf 
kunnen ten vroegste starten op 1 januari 2026.
