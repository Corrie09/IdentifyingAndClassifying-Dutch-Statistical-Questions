title: Heraanleg fietspad N14 Malle-Zoersel - Stand van zaken (2)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2056545
thema link: https://www.vlaamsparlement.be/parlementaire-documenten/schriftelijke-vragen/1812463
SCHRIFTELIJKE VRAAG
nr. 766
van KATRIEN SCHRYVERS
datum: 14 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg fietspad N14 Malle-Zoersel  -  Stand van zaken (2)
Het Agentschap Wegen en Verkeer (AWV) plant de aanleg van veilige en comfortabele 
fietspaden langs de Lierselei (N14) in Malle en Zoersel. Er bevindt zich vandaag een smal 
en aanliggend dubbelrichtingsfietspad aan de kant van de rijbaan richting Oostmalle en dat 
leidt tot gevaarlijke situaties. In het najaar van 2023 verloor een 17-jarige jongen die met 
zijn bromfiets op terugweg was van school, er het leven.
Het gaat meer bepaald over het stuk van de gewestweg tussen het kruispunt met de 
Turnhoutsebaan (N12) in Oostmalle en het kruispunt met de Schalmeidreef in Zoersel. De 
aanleg ervan wordt gekoppeld aan de uitvoering van rioleringswerken langs bepaalde 
stukken van het tracé. Voor dit project zou al een startnota zijn opgemaakt. In antwoord 
op mijn schriftelijke vraag nr. 847 van 21 februari 2023 kreeg ik een stand van zaken.
De projectnota werd aangepast om ook rekening te houden met 
ruimtelijke/landschappelijke elementen. Aanvankelijk zou de projectnota eind 2022 
worden goedgekeurd, maar er werden nog aanpassingen gevraagd door het 
gemeentebestuur van Malle, met name ter hoogte van het park De Renesse, en naar 
aanleiding van een aantal arresten die hebben aangegeven dat VEN-gebied (waarlangs het 
project een stuk passeert) niet aangetast mag worden (VEN: Vlaams Ecologisch Netwerk). 
In antwoord op mijn schriftelijke vraag nr. 118 van 18 oktober 2023 vernam ik dat het 
departement Omgeving en het Agentschap Natuur en Bos verder onderzoek hadden 
gevraagd en dat mogelijke varianten ter discussie zouden worden voorgelegd aan de leden 
van de projectstuurgroep. Dat maakt dat een aangepaste projectnota nog niet kon worden 
goedgekeurd.
Pas na goedkeuring van de projectnota kunnen de onteigeningsplannen worden afgewerkt. 
In een eerste versie van het onteigeningsplan werden 97 grondverwervingen gepland, de 
zone ter hoogte van Park De Renesse buiten beschouwing gelaten. Daarvoor werd 
voorlopig rekening gehouden met een budget van 3.500.000 euro.
Na nominatieve goedkeuring van het geïntegreerd investeringsprogramma (GIP) 2024 zou 
duidelijk worden welke middelen beschikbaar worden gesteld van het project.
1. Wat is de stand van zaken met betrekking tot de aanpassing van de projectnota, het 
verdere gevraagde onderzoek, de beslissing over mogelijke varianten en de 
goedkeuring van de projectnota?
2. Is er ondertussen ook al meer zicht op het precieze aantal grondinnemingen die 
moeten gebeuren? Is er op basis daarvan nood aan aanpassingen van het 
vooropgestelde budget?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 766 van 14 maart 2024
van KATRIEN SCHRYVERS
1. De aanpassing van de projectnota is nog lopend. Omdat het project ook langs een 
stukje VEN-gebied loopt, moesten er hiervoor aanpassingen gebeuren. Hiervoor waren 
peilbuismetingen nodig waarvan de resultaten pas in februari 2024 werden 
aangeleverd. Deze data wordt nu verder verwerkt in het dossier zodat het VEN-gebied 
maximaal ontzien kan worden. Ook ter hoogte van het park De Renesse in Malle heeft 
het Agentschap Wegen en Verkeer op aangeven van Departement Omgeving verder 
onderzoek moeten laten voeren naar de mogelijkheden om de parkmuur alsnog te 
verplaatsen in het park en wat hiervan de impact zou zijn op de daar aanwezige 
soorten. Het resultaat hiervan is nog niet bekend en zal dan mee verwerkt worden in 
de projectnota. Pas als deze elementen voldoende beschreven en onderbouwd zijn, 
kunnen hier correcte beslissingen genomen worden.
2. De onteigeningsplannen worden pas opgemaakt na een goedgekeurde projectnota.
