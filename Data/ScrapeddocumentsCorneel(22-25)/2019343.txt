title: Toeristische projecten Leiestreek - Relancesteun Toerisme Vlaanderen
thema: Toerisme
pdf link: https://docs.vlaamsparlement.be/pfile?id=2019343
thema link: https://www.vlaamsparlement.be/parlementaire-documenten/schriftelijke-vragen/1780740
SCHRIFTELIJKE VRAAG
nr. 149
van CATHY COUDYSER
datum: 21 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toeristische projecten Leiestreek  -  Relancesteun Toerisme Vlaanderen
In december 2022 raakte bekend dat een drietal projecten in de Leiestreek 
relancesubsidies zouden krijgen van Toerisme Vlaanderen. Het gaat concreet om een 
project in Roeselare, een project in Waregem en een project in Kortrijk. 
In Roeselare zou de stad 83.100 euro ontvangen om een nieuwe fysieke, multimediale 
beleving te ontwikkelen rond de figuur van de in Rumbeke geboren componist Adriaen 
Willaert. 
In Waregem zou de stad 150.000 euro ontvangen om in Sint-Eloois-Vijve een nieuwe 
beleving te ontwikkelen rond de figuur van schilder Emile Claus. In 2024 is het immers 
100 jaar geleden dat de uit Sint-Eloois-Vijve afkomstige Vlaamse Meester is overleden en 
dat wil de stad Waregem volgend jaar herdenken met een Emile Clausjaar. 
Ten slotte zou de stad Kortrijk een subsidie van 38.400 euro ontvangen voor de inplanting 
van een nieuw belevingselement (spiegelletters) aan het weldra nieuw te openen ABBY-
museum in het begijnhofpark. De totale kostprijs van de realisatie van dit 
belevingselement is door de stad Kortrijk initieel begroot op 60.500 euro.
1. Kan de minister per relancedossier duiding geven bij de stand van zaken? Weet de 
stad Roeselare al waar de nieuwe beleving geïnstalleerd zal worden?
2. Welke timing werd initieel vooropgesteld voor de realisatie van de verschillende 
projecten? Kon de timing tot nu toe worden aangehouden en zo niet, kan de minister 
verduidelijken waardoor de uitvoering vertraging heeft opgelopen? Op welke nieuwe 
timing wordt op dit moment gemikt? 
3. Wat zijn de totale kostprijzen van de verschillende projecten waarvoor de subsidies 
toegekend zijn, indien niet vermeld hierboven?
4. Welke doelstellingen qua bezoekersaantallen hebben de steden met de projecten 
(zowel op vlak van het aantrekken van nationale als internationale bezoekers)? 
5. Naast de vermelde steden, welke andere partners zijn er nog actief betrokken bij de 
projecten? Welke bijdrage leveren zij dan precies? 
6. Zal Toerisme Vlaanderen ondersteuning bieden aan de ontvangers van de subsidies 
voor de internationale promotie van de projecten eens zij gerealiseerd zijn? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 149 van 21 november 2023
van CATHY COUDYSER
1. Het project in Roeselare zit op schema. De beleving wordt geïnstalleerd in het nieuwe 
stadhuis en de opening is voorzien begin december 2024. 
Het project in Waregem zit op schema.
Het project in Kortrijk kende een wijziging; de spiegelletters zullen niet langer in het 
museumpark komen te staan. Stad Kortrijk onderzoekt momenteel de mogelijkheden 
voor een nieuwe locatie. Bijgevolg zullen de letters ook niet langer ‘ABBY’ zijn, maar 
bv. ‘KORTRIJK’. Dit laatste wordt mee onderzocht in de nieuwe invulling van dit project. 
Stad Kortrijk moet het aangepaste voorstel nog aanleveren. 
2.
•Roeselare: de timing blijft behouden op december 2024
•Waregem: de timing blijft behouden op 01/06 - 29/09/2024
•Kortrijk: de timing blijft behouden op 31/08/2024
3.
•Roeselare: € 138.500,00
•Waregem: € 250.000,00
•Kortrijk: € 64.000,00
4. De Stad Waregem mikt voor de tijdelijke tentoonstelling op 4.000-5.000 bezoekers 
waarvan het merendeel binnenlandse bezoekers zullen zijn.
Roeselare en Kortrijk formuleerden voor hun respectievelijke projecten geen 
bezoekersdoelstellingen. 
5.
•Roeselare: geen
•Waregem: geen
•Kortrijk: geen
6. Het Emile Clausmuseum zal mee opgenomen worden in de always on van de Vlaamse 
Meesters, op de diverse online kanalen. Specifiek zal Emile Claus ook enkele nieuwe 
Vlaamse Meesters-gadgets sieren voor gebruik op events in de buitenlandwerking van 
het agentschap. Er wordt ook bekeken of een persreis naar het Emile Clausmuseum 
vanuit de buurlanden (Nederland, Frankrijk) ondernomen kan worden. 
Ook het project in Kortrijk zal mee opgenomen worden in de always on van de Vlaamse 
Meesters en van onze visitflanders sociale mediakanalen, wanneer bestemming Kortrijk 
in de verf gezet wordt. 
De projecten zullen ook meegenomen worden in de reguliere werking van de 
buitenlandkantoren (nieuwsbrieven, netwerkevents, ...) waar mogelijk en relevant.
