title: Golfterreinen - Vergunningen
thema: Natuur en Milieu
Sport
pdf link: https://docs.vlaamsparlement.be/pfile?id=2050489
thema link: https://www.vlaamsparlement.be/parlementaire-documenten/schriftelijke-vragen/1801998
SCHRIFTELIJKE VRAAG
nr. 335
van PHILIPPE MUYTERS
datum: 8 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Golfterreinen  -  Vergunningen
De voorbije decennia heeft de Vlaamse Regering, in uitvoering van het Golfmemorandum, 
heel wat ruimte voor de golfsport gegarandeerd.
De golfterreinen op de gewestplannen (code 14_0431) zijn relatief beperkt in oppervlakte. 
Daarnaast werden zowel kleine als grotere golfterreinen planologisch aangeduid of 
bevestigd in gemeentelijke, provinciale en gewestelijke planningsprocessen en de 
ruimtelijke uitvoeringsplannen (RUP’s). Binnen die bestemmingen kunnen volgens de 
golfsector dan ook vrij eenvoudig vergunningen worden verkregen voor de aanleg of 
herinrichting van de golfbanen, wandelroutes en kleinere constructies. Ook andere 
handelingen, zoals het aanbrengen van kleinschalige infrastructuur voor recreatief 
medegebruik die passen binnen de principes van het ecogolfidee en het Golfmemorandum, 
behoren volgens de sector tot de mogelijkheden.
Toch blijkt dat op het terrein niet zo eenvoudig en nemen bepaalde adviesinstanties en 
overheden standpunten in die een normale exploitatie en handelingen binnen het 
golfterrein onmogelijk maken. Meer en meer worden uitbaters van golfterreinen in 
Vlaanderen ook geconfronteerd met tegenstrijdige standpunten omtrent het al dan niet 
vergunningsplichtig zijn van bepaalde handelingen. Voor zover er geen gebouwen 
opgericht worden, biedt het besluit van de Vlaamse Regering van 16 juli 2010 tot bepaling 
van stedenbouwkundige handelingen waarvoor geen omgevingsvergunning nodig is 
(zogenaamd Vrijstellingenbesluit, art. 8.1, 3° en 5°) nochtans een vrijstelling voor 
stedenbouwkundige handelingen die eigen zijn aan de herinrichting van golfterreinen.
1. Welke stedenbouwkundige handelingen zijn principieel vergunbaar in 
overeenstemming met de bestemming ‘golfterrein’ volgens het gewestplan of ‘golfzone’ 
volgens de (gewestelijke) RUP’s? Zijn daar randvoorwaarden aan verbonden?
2. Wat dient concreet te worden begrepen onder de vrijstelling van vergunning in het 
Vrijstellingenbesluit, art. 8.1, 3° en 5°, betreffende de herinrichting van reeds 
ingerichte (golf)terreinen?
3. Kunnen volgende stedenbouwkundige handelingen volgens de minister beschouwd 
worden als respectievelijk bestemmingsconform dan wel vrijgesteld van vergunning:
a) schuilhutten voor golfers, eventueel met beperkte sanitaire voorzieningen;
b) sporttechnische renovatie zoals renoveren of heraanleggen van bunkers, 
afslagplaatsen, shaping van de fairway;
c) aanleg of wijziging van wandelwegen, fietspaden of paardenroutes in functie van 
recreatief medegebruik en ecogolf;
d) aanleg of wijziging van terreinen voor andere sporten, zoals padel, petanque, bowls 
enzovoort;
e) aanleg of wijziging van waterpartijen en/of wadi’s;
f) aanleg of wijziging van ecozones en natuur?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 335 van 8 februari 2024
van PHILIPPE MUYTERS
1. Binnen de bestemming ‘golfterrein’ volgens het gewestplan of ‘golfzone’ volgens de 
(gewestelijke) ruimtelijke uitvoeringsplannen (RUP’s), zijn in het algemeen alle werken, 
handelingen en wijzigingen die nodig of nuttig zijn voor de aanleg of exploitatie van 
golfterreinen toegelaten. Verder moet worden gekeken naar de aanvullende, specifieke 
voorschriften die van toepassing zijn op het golfterrein in kwestie.
In het gewestplan Antwerpen wordt bijvoorbeeld de volgende formulering gebruikt:
“De gebieden die als golfterrein zijn aangeduid zijn bestemd om aangelegd te worden 
als groengebied samen met alle infrastructuur nodig voor het beoefenen van de 
golfsport evenals de bijkomende accommodatie zoals clubhuis, bergingsplaatsen, 
verblijfsgelegenheid voor de uitbater of de bewaker met uitsluiting van elke andere 
verblijfsaccommodatie. 
Wanneer het gebruik van het gebied als golfterrein komt te vervallen worden de 
voorschriften van artikel 13 van het koninklijk besluit van 28 december 1972 
betreffende de inrichting en de toepassing van de ontwerp-gewestplannen en de 
gewestplannen van toepassing.
De vergunningen nodig voor de aanleg van het golfterrein met bijhorende 
accommodatie worden afhankelijk gesteld van de goedkeuring door de gemachtigde 
ambtenaar van een inrichtingsplan voor het ganse gebied, waarin de voorwaarden 
worden bepaald die een goede plaatselijke ordening veilig stellen.”
In de typevoorschriften voor gewestelijke RUP’s (bijlage bij het Besluit van de Vlaamse 
Regering van 11 april 2008 tot vaststelling van nadere regels met betrekking tot de 
vorm en de inhoud van de ruimtelijke uitvoeringsplannen) wordt de volgende 
formulering gebruikt:
“Het gebied is bestemd voor aanleg en exploitatie van golfterreinen. Gebruik van het 
gebied voor andere sporten en laagdynamisch recreatief medegebruik is toegelaten 
voor zover dat de exploitatie van het golfterrein niet in het gedrang brengt. 
Alle werken, handelingen en wijzigingen die nodig of nuttig zijn voor de aanleg of 
exploitatie van golfterreinen en andere ermee verenigbare sporten zijn toegelaten, 
onverminderd de bepalingen over de zone in overdruk voor specifieke gebouwen en 
constructies. 
De volgende werken, handelingen en wijzigingen zijn eveneens toegelaten: 
- het aanbrengen van kleinschalige infrastructuur, gericht op het al dan niet 
toegankelijk maken van het gebied, natuureducatie of recreatief medegebruik, 
waaronder het aanleggen, inrichten of uitrusten van paden voor niet-gemotoriseerd 
verkeer; 
- de instandhouding, het herstel en de ontwikkeling van de natuur en het natuurlijk 
milieu en van de landschapswaarden; 
- het herstellen, heraanleggen of verplaatsen van bestaande openbare wegen en 
nutsleidingen. Bestaande openbare wegen en nutsleidingen kunnen verplaatst worden 
voor zover dat noodzakelijk is voor de kwaliteit van het leefmilieu, het herstel en de 
ontwikkeling van de natuur en het natuurlijke milieu, de openbare veiligheid of de 
volksgezondheid”.
Mogelijks zijn er zelfs golfterreinen die enkel de bestemming ‘gebied voor dagrecreatie’ 
hebben meegekregen op de gewestplannen. Dan zijn de juridische mogelijkheden nog 
groter.
In elk geval bieden de voorschriften voor golfterreinen meestal voldoende ruime 
mogelijkheden voor de normale handelingen die gepaard gaan met de aanleg of 
exploitatie van een golfterrein, zowel op vlak van reliëfwijzigingen, aanleg van 
waterpartijen, greens en roughs, alsook van noodzakelijke accommodatie in functie 
van de golfsport. In gebieden gevat door de typevoorschriften van gewestelijke RUP’s 
worden eveneens mogelijkheden geboden voor de aanleg van herhardingen en 
constructies in functie van recreatief medegebruik, natuureducatie en -beleving, 
wandelpaden, enzovoort.
2. Artikel 8.1, 3° en 5° van dit Vrijstellingenbesluit bepaalt dat de herinrichting van een 
reeds bestaand recreatie- of sportterrein geen omgevingsvergunning behoeft, voor 
zover er geen gebouwen worden opgericht en de herinrichting eigen is aan de functie 
van het reeds bestaande terrein. De herinrichting moet dus in functie van het 
(vergunde) gebruik van het terrein staan en er kunnen geen constructies vreemd aan 
de functie van het terrein zonder vergunning opgericht worden.
Artikel 8.2 van het Vrijstellingenbesluit voegt daar dan nog enkele cumulatieve 
voorwaarden aan toe, zoals:
- de reeds bestaande terreinen, constructies en verhardingen dienen hoofdzakelijk 
vergund te zijn of geacht vergund te zijn; 
- het terrein wordt niet uitgebreid en de bestaande bufferzones blijven behouden;
- er wordt geen vergunningsplichtige functiewijziging uitgevoerd; 
- de handelingen zijn niet gesitueerd in ruimtelijk kwetsbaar gebied, met uitzondering 
van parkgebied;
- er is geen ontbossing, geen aanmerkelijke reliëfwijziging en geen wijziging van 
waterlichamen;
- …
Het verslag aan de Vlaamse Regering bij het Vrijstellingenbesluit voorziet enkele 
voorbeelden van vrijgestelde handelingen (niet limitatief):
- De heraanleg van paden in een openbaar park;
- De plaatsing van speeltoestellen en zitbanken op een speelterrein;
- Het plaatsen van een nieuwe attractie in een pretpark;
- De heraanleg van een vergund voetbalterrein;
- Het plaatsen van zitbanken op een golfterrein;
- Het plaatsen van picknick-accommodatie binnen een provinciaal recreatiedomein;
- Herschikken van brandstofbevoorradinginfrastructuur op een luchthaventerrein.
3. Wat betreft de vraag of een aantal stedenbouwkundige handelingen beschouwd kunnen 
worden als respectievelijk bestemmingsconform dan wel vrijgesteld van vergunning, 
moet er in eerste instantie op gewezen worden dat dit afhankelijk is van de 
stedenbouwkundige voorschriften die specifiek van toepassing zijn op het golfterrein in 
kwestie. Daarnaast moet ook steeds in concreto worden nagegaan of al dan niet 
voldaan is aan alle voorwaarden van het Vrijstellingenbesluit.
Globaal genomen kan gesteld worden dat:
a) schuilhutten voor golfers, eventueel met beperkte sanitaire voorzieningen:
- Dit is bestemmingsconform. 
- De vrijstelling van vergunning is niet van toepassing als het om gebouwen gaat, 
maar wel bij een eenvoudig afdak.
b) sporttechnische renovatie zoals renoveren of heraanleggen van bunkers, 
afslagplaatsen, shaping van de fairway:
- Dit is bestemmingsconform. 
- Vrijstelling is van toepassing als voldaan is aan alle voorwaarden van het 
vrijstellingenbesluit, zoals geen ontbossing, geen aanmerkelijke reliëfwijziging…
c) aanleg of wijziging van wandelwegen, fietspaden of paardenroutes in functie van 
recreatief medegebruik en ecogolf:
- De typevoorschriften voor gewestelijke RUP’s voorzien expliciet in deze 
mogelijkheid. Voor andere terreinen (gewestplanbestemming) dient het 
concrete voorschrift nagegaan te worden. -In voorkomend geval kan ook artikel 
4.4.4, §1, VCRO inzake recreatief medegebruik worden gebruikt als 
vergunningsgrondslag. 
- Vrijstelling is van toepassing als voldaan is aan alle voorwaarden van het 
vrijstellingenbesluit, zoals geen ontbossing, geen aanmerkelijke reliëfwijziging…
d) aanleg of wijziging van terreinen voor andere sporten, zoals padel, petanque, bowls 
enzovoort:
- De typevoorschriften voor gewestelijke RUP’s voorzien de mogelijkheid voor 
‘nevensporten’. Voor andere terreinen (gewestplanbestemming) dient het 
concrete voorschrift nagegaan te worden. 
- Vrijstelling is van toepassing als voldaan is aan alle voorwaarden van het 
vrijstellingenbesluit, zoals geen ontbossing, geen aanmerkelijke reliëfwijziging…
e) aanleg of wijziging van waterpartijen en/of wadi’s:
- Dergelijke handelingen in functie van de golfsport zijn bestemmingsconform. In 
voorkomend geval kan ook artikel 4.4.5 VCRO inzake medegebruik inzake 
natuurschoon worden gebruikt als vergunningsgrondslag.
- Vrijstelling is van toepassing als voldaan is aan alle voorwaarden van het 
vrijstellingenbesluit, zoals geen ontbossing, geen aanmerkelijke reliëfwijziging, 
geen wijziging van waterlichamen…
f) aanleg of wijziging van ecozones en natuur:
- De realisatie van natuur is m.i. in elke bestemming mogelijk en vrijgesteld, in 
zoverre hier geen vergunningsplichtige handelingen zoals reliëfwijziging of 
ontbossingen mee gepaard gaan.
- In voorkomend geval kan ook artikel 4.4.5 VCRO inzake medegebruik inzake 
natuurschoon worden gebruikt als vergunningsgrondslag.
- Vrijstelling is van toepassing als voldaan is aan alle voorwaarden van het 
vrijstellingenbesluit, zoals geen ontbossing, geen aanmerkelijke reliëfwijziging, 
geen wijziging van waterlichamen…
