title: Energiecentrales - Tegengaan van softwarematige begrenzingen
thema: Energie
pdf link: https://docs.vlaamsparlement.be/pfile?id=2013322
thema link: https://www.vlaamsparlement.be/parlementaire-documenten/schriftelijke-vragen/1778882
SCHRIFTELIJKE VRAAG
nr. 116
van WILLEM-FREDERIK SCHILTZ
datum: 10 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiecentrales  -  Tegengaan van softwarematige begrenzingen
Bij het wijzigingsbesluit van 9 oktober voegde de minister een definitie van ‘bruto 
(elektrisch) nominaal vermogen’ toe aan het Energiebesluit. Dat was met name gericht op 
projectontwikkelaars van windturbines die softwarematig hun vermogen begrensd zouden 
hebben om onder een gunstiger subsidieregime te vallen.
Door die wijziging moeten ontwikkelaars nu het werkelijke vermogen van hun windturbine 
opgeven, middels het bij de turbine behorende IEC-certificaat (in homologatiedocument) 
waar de ‘rated power’ (= bruto nominaal vermogen) expliciet in vermeld staat.
Die regeling werd van toepassing op dossiers die nog geen definitieve beslissing over hun 
certificatenaanvraag hadden ontvangen.
1. Hoeveel keer werd sinds de inwerkingtreding van het wijzigingsbesluit een 
certificatenaanvraag negatief beoordeeld?
2. Aangezien niet alleen projectontwikkelaars van windturbines certificatenaanvragen 
doen, kan de minister daarbij aangeven over welke (soort) 
projecten/installaties/technologieën het dan ging?
3. Op welke manier werd aangetoond dat die installaties niet aan de vereisten voldeden?
4. Welk gevolg werd eraan gegeven door de ontwikkelaars?
5. Hoeveel van de projecten werden vervolgens wel of niet gerealiseerd? Over welke 
bijkomende vermogens of verloren vermogens spreken we?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 116 van 10 november 2023
van WILLEM-FREDERIK SCHILTZ
1. In het geval dat certificatenaanvragen negatief worden beoordeeld, wordt niet 
systematisch bijgehouden op welke grond negatief is beslist. Er worden dan ook geen 
systematische cijfers bijgehouden van het aantal certificatenaanvragen dat negatief 
werd beoordeeld naar aanleiding van de invoering van de definitie bruto nominaal 
(elektrisch) vermogen in artikel 1.1.1, § 2, 11° /0 van het Energiebesluit van 19 
november 2010, via het Besluit van de Vlaamse Regering van 9 oktober 2020. 
2. Op basis van een eerste screening kan worden vastgesteld dat sinds de inwerkingtreding 
van het besluit van 9 oktober 2020 de certificatenbeslissingen werden aangepast in 
functie van het onbegrensd vermogen voor 10 winddossiers, een biogasdossier en een 
biomassadossier. In de meeste gevallen had dit geen rechtstreeks gevolg op de 
steuntoekenning. In een geval werd door het Vlaams Energie- en Klimaatagentschap 
(VEKA) beslist dat een project niet in aanmerking kwam voor de toekenning van 
(groenestroom)certificaten omdat het elektrisch vermogen van het project 
softwarematig of op een andere manier begrensd is, zoals bedoeld in artikel 1.1.1, § 2, 
11° /0 van het Energiebesluit van 19 november 2010.
3. De vraag of een productie-installatie softwarematig of op een andere manier wordt 
begrensd in de zin van artikel 1.1.1, § 2, 11° /0 van het Energiebesluit van 19 november 
2010 dient te worden beantwoord op basis van een technische controle van het 
doorgegeven vermogen en de eigenschappen van de installaties. Dat is een beoordeling 
die geval per geval bekeken moet worden. Voor de uitleg van het begrip bruto nominaal 
(elektrisch) vermogen wordt daarnaast gesteund op de nota bij het Besluit van de 
Vlaamse Regering van 9 oktober 2020, waarbij de definitie werd ingevoerd (VR 2020 
0910 DOC.1100/1BIS):
“Er wordt een definitie ingevoegd van “bruto (elektrisch) nominaal vermogen”. In het 
kader van het besluit van de Vlaamse Regering van 10 juli 202067 werd de splitsing in 
artikel 6.2/1.2 van het Energiebesluit van 19 november 2010 voor grootschalige 
windturbines in een categorie 300kW-3MW en een categorie 3MW-4,5MW reeds 
aangepast om ongewenste neveneffecten weg te werken. Aangezien de steun hoger is 
voor turbines onder 3 MW, worden er soms turbines gepland net onder de 3 MW zodat 
de zone suboptimaal wordt ingevuld. In de praktijk gaat het om een softwarematige of 
andere kunstmatige begrenzing, wat potentieel fraudegevoelig is. Om dit te vermijden 
werd in artikel 6.2/1.2 en in bijlage III/1 de grens tussen de twee categorieën al 
verlaagd van 3 MWe naar 2,5 MWe. Voor windenergie worden bij de berekening van de 
onrendabele top, voor de berekening van de vollasturen, na de invoering van deze 
wijziging, alleen de windturbines met een “bruto nominaal vermogen” vanaf 2 MW in 
beschouwing genomen die binnen de vermogensvork van de betreffende 
projectcategorie vallen. Deze aanpassing van de categorieën voor windturbines is 
ondertussen van toepassing geworden voor projecten met stardatum vanaf 15 
september 2020. 
 
In dit kader wordt thans bijkomend voor o.a. de afbakening van die projectcategorieën 
een duidelijke definitie van de term “bruto (elektrisch) nominaal vermogen” ingevoerd 
waardoor het niet voor interpretatie vatbaar is dat men in het kader van de 
energieregelgeving de installatie softwarematig of op een andere wijze kan begrenzen 
om op deze wijze het vermogen kunstmatig te drukken om zo o.a. hogere steun te 
verkrijgen. Deze wijziging is enkel van toepassing binnen de context van het 
Energiebesluit en staat uiteraard los van vermogensbegrenzing die zou worden opgelegd 
om te voldoen aan vergunningsvoorwaarden: die voorwaarden blijven onverminderd 
parallel van toepassing. Het betekent enkel dat in het kader van de energieregelgeving 
uit wordt gegaan van het bruto nominaal vermogen van de installatie zonder rekening 
te houden met enige softwarematige of andere begrenzing die in de praktijk wordt of 
moet worden toegepast.
 
Concreet zal dit bv. voor windturbines bij de groenestroomcertificatenvraag aangetoond 
worden aan de hand van het bij dat specifieke type van windturbine behorende 
homologatiedocument dat door de turbineproducent werd afgeleverd. Elke windturbine 
heeft immers (overeenkomstig de IEC 61400-norm of gelijkwaardig) een IEC-certificaat, 
alwaar de “rated power” (= bruto nominaal vermogen) expliciet in staat vermeld. Dit 
homologatiecertificaat is specifiek voor elk type turbine en er zijn geenaparte 
certificaten per land, enkel per ‘product’. 
 
De wijziging treedt in werking op de datum van de bekendmaking ervan in het Belgisch 
Staatsblad. Deze definitie wordt in het kader van certificatenvragen echter enkel van 
toepassing op alle dossiers die in het kader van de procedures beschreven in artikel 
6.1.2, §1 en artikel 6.2.2 van het Energiebesluit van 19 november 2010 op moment van 
de inwerkingtreding van deze bepaling nog geen definitieve beslissing over hun 
certificatenaanvraag hebben ontvangen, maar zal van toepassing zijn los van de 
wijziging die middels het voormelde besluit van de Vlaamse Regering van 10 juli 2020 
aan de grenzen van de representatieve projectcategorieën voor wind werden 
doorgevoerd. Doordat die dossiers immers nog niet definitief zijn, kan deze correcte 
toepassing van wat een “bruto nominaal vermogen” is op hen worden toegepast. Voor 
dossiers waar al een definitieve beslissing werd verkregen verandert er echter niets: de 
beslissingen in dergelijke dossiers waarin rechten al definitief werden toegekend kunnen 
immers conform de rechtspraak van de Raad van State niet worden herzien of 
ingetrokken.”
4. In het enige dossier dat volgens de eerste screening niet in aanmerking kwam voor de 
toekenning van (groenestroom)certificaten omdat het elektrisch vermogen van het 
project softwarematig of op een andere manier begrensd is zoals bedoeld in artikel 
1.1.1, § 2, 11° /0 van het Energiebesluit van 19 november 2010 werd door de 
projectontwikkelaar een dagvaarding bij de Rechtbank van Eerste Aanleg in Brussel 
ingediend. Deze rechtszaak is op heden nog lopende.
5. Alle vermelde projecten werden in dienst genomen.
