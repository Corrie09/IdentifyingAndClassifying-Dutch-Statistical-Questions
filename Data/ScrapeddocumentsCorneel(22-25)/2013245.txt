title: Buitenlandse diploma's - Professionele erkenning
thema: Economie
pdf link: https://docs.vlaamsparlement.be/pfile?id=2013245
thema link: https://www.vlaamsparlement.be/parlementaire-documenten/schriftelijke-vragen/1776952
SCHRIFTELIJKE VRAAG
nr. 54
van BRECHT WARNEZ
datum: 7 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Buitenlandse diploma's  -  Professionele erkenning
Wanneer men met een buitenlands diploma toegang wil krijgen tot een gereglementeerd 
beroep, is een professionele erkenning van dat diploma noodzakelijk. De voorwaarden om 
zo’n gelijkwaardigheidserkenning te kunnen aanvragen, zijn de volgende:
- het diploma is behaald in de Europese Economische Ruimte (EER) of Zwitserland;
- men bezit de nationaliteit van een land binnen de EER of Zwitserland;
- het diploma geeft toegang tot een gereglementeerd beroep in het land van herkomst;
- het beroep is ook een gereglementeerd beroep in België.
In het kader van de stijgende krapte op de Vlaamse arbeidsmarkt, is efficiëntere 
arbeidsmigratie noodzakelijk. De juiste mensen op de juiste plaats krijgen, moet dan ook 
een van onze prioriteiten worden.
Omwille van administratieve vereenvoudiging werden de drempels die hier bestonden 
weggenomen en werd een flankerend beleid opgezet rond ondernemerscompetenties. Mijn 
vragen peilen naar die respectieve cijfers van de procedures en het competentiebeleid. 
Graag alle data in Excel ter beschikking stellen.
1. Kan de minister een zo recent mogelijk overzicht van de vier laatst beschikbare jaren 
geven van het totale aantal aanvragen tot professionele erkenning? Graag een 
overzicht per land en per gereglementeerd beroep. 
2. Kan de minister de meest recente cijfers van de vier laatst beschikbare jaren bezorgen 
van het aantal en het percentage toegekende professionele erkenningen? Graag een 
overzicht per land en per gereglementeerd beroep.
3. Kan de minister per land en per gereglementeerd beroep het percentage van de meest 
recente geweigerde aanvragen geven van de vier laatst beschikbare jaren?
4. Ziet de minister een verklaring voor slecht scorende landen?
5. Zijn er specifieke beroepen waarvoor relatief weinig diploma’s erkend worden? Zo ja, 
ziet de minister daarvoor een verklaring? Zo ja, voor welke knelpuntberoepen in 
Vlaanderen is dat het geval? 
6. Heeft de minister cijfers van de vier laatst beschikbare jaren over hoeveel procent van 
de personen van wie de aanvraag geweigerd wordt, zich inschrijft voor een 
vervolgtraject (zoals een bijkomende opleiding)? Zo ja, graag een overzicht per 
gereglementeerd beroep en per land.
7. Indien er een gebrek is aan voorafgaande cijfers sinds de administratieve 
vereenvoudiging, rijst de vraag hoe het flankerend beleid rond 
ondernemerscompetenties de kwaliteit van die beroepen waarborgt? Hoeveel mensen 
namen eraan deel sinds de inwerkingtreding? Hoeveel mensen voltooien het of haken 
af? Graag een overzicht. Is de minister van plan dit te behouden of wenst de minister 
opnieuw drempels en dus erkenningsprocedures te installeren? Zo ja, waarom?
8. Welke andere oplossingen ziet de minister om de kwaliteit van zelfstandige 
ondernemers te waarborgen nu zij niet meer aan erkenningsprocedures onderworpen 
zijn? Weegt de administratieve vereenvoudiging op tegen een kwaliteitsgarantie? 
9. Is dit beleid effectiever voor de toegang tot knelpuntberoepen? Hoe denkt de minister 
via dit beleid de zelfstandige ondernemersberoepen die een knelpuntberoep zijn aan 
te pakken? 
10. Plant de minister nieuwe initiatieven binnen dat thema?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 54 van 7 november 2023
van BRECHT WARNEZ
1. Ik kan je een overzicht, in Excel, geven van de gereglementeerde beroepen in het kader 
van de vestigingswetgeving die sinds de zesde staatshervorming tot de bevoegdheid 
van VLAIO behoort. Het overzicht is gebaseerd op de gegevens van De Regulated 
Professions Database van de Europese Commissie.
Het overzicht omvat de cijfers van de vier laatst beschikbare jaren, per 
gereglementeerd beroep en per land, van het totale aantal aanvragen tot professionele 
erkenning, het aantal toegekende professionele erkenningen en het aantal geweigerde 
aanvragen. Het overzicht omvat ook de cijfers van de ‘neutrale beslissingen. ‘Neutraal’ 
houdt in dat er nog geen definitieve beslissing werd genomen in het betrokken jaar wat 
de erkenningsaanvraag betreft. Het gaat hier dan over hangende zaken zoals 
aanvragen die nog worden onderzocht, aanvragers die een aanpassingsperiode 
ondergaan of aanvragers die een beroep hebben ingediend tegen een negatieve 
erkenningsbeslissing.
Op 1 januari 2018 werden in Vlaanderen de gereglementeerde beroepen in het kader 
van de vestigingswetgeving opgeheven betreffende slager-groothandelaar, 
beenhouwer-spekslager, droogkuiser-verver, restaurateur of traiteur-
banketaannemer, brood- en banketbakker, kapper, schoonheidsspecialist, masseur, 
voetverzorging, opticien, dentaaltechnicus, begrafenisondernemer, en met betrekking 
tot de uitoefening van zelfstandige activiteiten met betrekking tot fietsen en 
motorvoertuigen. Voor deze gereglementeerde beroepen zijn voor Vlaanderen vanaf 
2018 geen cijfers meer opgenomen in de statistieken van De Regulated Professions 
Database van de Europese Commissie.
Op 1 januari 2019 werden in Vlaanderen de gereglementeerde beroepen in het kader 
van de vestigingswetgeving opgeheven betreffende installateur-frigorist, de 
zelfstandige activiteiten van het bouwvak en van de elektrotechniek, alsook de 
algemene aanneming. Voor deze gereglementeerde beroepen zijn voor Vlaanderen 
vanaf 2019 geen cijfers meer opgenomen in de statistieken van De Regulated 
Professions Database van de Europese Commissie.
Zoals u ongetwijfeld weet heeft recent, in november 2023, ook het Brusselse Gewest 
beslist het succesvolle voorbeeld van het Vlaamse Gewest te volgen. Ook in het 
Brusselse Gewest zal de vestigingswetgeving dus aanzienlijk vereenvoudigd worden
2. Het overzicht in Excel omvat de cijfers van de vier laatst beschikbare jaren per 
gereglementeerd beroep en per land, van het totale aantal aanvragen tot professionele 
erkenning, het aantal toegekende professionele erkenningen, het aantal geweigerde 
aanvragen en het aantal neutrale beslissingen.
3. Het overzicht in Excel omvat de cijfers van de vier laatst beschikbare jaren, per 
gereglementeerd beroep en per land, van het totale aantal aanvragen tot professionele 
erkenning, het aantal toegekende professionele erkenningen, het aantal geweigerde 
aanvragen en het aantal neutrale beslissingen.
4. Gezien de doorgevoerde vereenvoudiging in Vlaanderen zie ik geen verklaring voor 
slecht scorende landen.
5. Gezien de doorgevoerde vereenvoudiging stelt het probleem in Vlaanderen zich niet 
van niet erkende diploma’s voor de gereglementeerde beroepen in het kader van de 
vestigingswetgeving.
6. Gezien de doorgevoerde vereenvoudiging stelt het probleem in Vlaanderen zich niet 
van geweigerde aanvragen en de daaruit voortvloeiende inschrijvingen voor een 
vervolgtraject. 
De vraag lijkt me overigens ook niet relevant te zijn aangezien uit de opgemaakte 
reguleringsimpactanalyse ten tijde van onze hervorming net bleek dat er helemaal geen 
causaal verband bestaat tussen kwaliteit van de uitoefening van het beroep, de 
vestigingswetgeving en de gevolgde opleidingen. In die zin gaf de vestigingswetgeving 
een vals gevoel van veiligheid. In de reguleringsimpactanalyse namen we telkens de 
omgevende wetgeving op, bijvoorbeeld vanuit consumentenbescherming, 
voedselveiligheid, etc., die de ondernemer moet volgen en die telkens de kwaliteit van 
uitoefening van het beroep mee reguleren.
7. Ik wil er vooreerst toch op wijzen dat dit jaar voor het eerst sinds 2015 – dus lang voor 
de vereenvoudiging van de vestigingswetgeving én de aankondiging van die 
vereenvoudiging - het aantal mensen die een opleiding gevolgd hebben bij de 
ondernemerschapstrajecten van de Syntra gestegen is. In die zin stel ik vast dat de 
opleidingen gewoon zijn blijven bestaan. De negatieve tendens in aantal mensen dat 
deze opleidingen volgden voorafgaand aan de vereenvoudiging hebben VLAIO en de 
Syntra omgebogen naar terug een stijgend cursistenaantal.
Daarnaast wil ik er nogmaals op wijzen dat uit de reguleringsimpactanalyse die VLAIO 
ten tijde van de vereenvoudiging opmaakte net bleek dat de vestigingswetgeving de 
kwaliteit van de beroepen helemaal niet waarborgde en een vals gevoel van veiligheid 
gaf. Zowel ikzelf als mijn voorgangers hebben dat meermaals geduid in deze 
commissie. Elk van deze beroepen wordt vanuit specifieke regelgeving ook opgevolgd, 
bijvoorbeeld op vlak van voedselveiligheid, consumentenbescherming, sociale 
inspectie, etc.
De herziening van de vestigingsreglementering was nodig op basis van de Europese 
Richtlijn 2013/55/EU die op 18 januari 2016 in werking trad. Ik wil er nogmaals op 
wijzen dat nu ook het Brussels Gewest tot vereenvoudiging overgaat, net omdat ze 
daar ook zien dat de wijziging geen belangrijke gevolgen heeft gehad binnen het 
Vlaamse Gewest.
Europa spoort de lidstaten aan om zoveel mogelijk de restricties af te schaffen die het 
ondernemerschap kunnen belemmeren. De vereenvoudiging van de toegang tot het 
beroep had als doelstelling om in Vlaanderen een drempel voor startende ondernemers 
weg te nemen, en meer concurrentie toe te laten.
Ik overweeg niet om de doorgevoerde vereenvoudiging ongedaan te maken. De 
vereenvoudiging is een succes, de opleidingen zijn blijven bestaan en halen hun aantal 
cursisten, terwijl de weinig effectieve regulerende drempel is weggenomen.
8. Nogmaals, de vestigingswetgeving waarborgde de kwaliteit niet, dit was net de reden 
om tot vereenvoudiging over te gaan. De administratieve vereenvoudiging weegt dus 
zeker op tegen de kwaliteitsgarantie, aangezien die er niet was.
De vestigingsvoorwaarden bepaalden enkel de startpositie van de zelfstandige 
ondernemer. Ze verzekerden nooit de kwaliteit van dienstverlening op de lange termijn. 
Verplichte opleidingen hebben vooral als effect dat mensen ongeïnteresseerd in de les 
zitten en je een demotiverende leeromgeving creëert.
Globaal blijkt dus vooral de nood om sterk te investeren in levenslang leren en 
bijscholing op vlak van zowel bedrijfsvoering, business modellen als regelgeving rond 
het beroep. Zeker op dit vlak is het nuttig bij de werking van de Syntra hiervoor 
voldoende aandacht te hebben. Wat we moeten doen is de Syntra voldoende 
vraaggericht laten werken, een sterk merk laten uitdragen en een kwaliteitsvol aanbod 
laten uitbouwen en onderhouden. Uiteraard is dit een uitdaging voor de Syntra en 
andere opleidingsverstrekkers, maar gewoon door een regulerende verplichting een 
gemakkelijke vaste stroom aan cursisten aanbieden zal enkel als effect hebben dat je 
ongeïnteresseerde klasgroepen creëert en het vals gevoel van veiligheid dat de 
vestigingswetgeving bleek te hebben terug introduceert.
9. Uiteraard zijn opleidingen belangrijk als deel van de oplossingen voor 
knelpuntberoepen. Maar we weten ook dat de krapte op de arbeidsmarkt hier speelt en 
dat voor een aantal van de knelpuntberoepen ook sensibilisering en beeldvorming 
noodzakelijk is om geïnteresseerden te krijgen.
10.De vereenvoudiging toegang tot beroep is een belangrijke verwezenlijking. Het is niet 
mijn ambitie hier aan te veranderen.
Belangrijk is uiteraard wel dat we een kwaliteitsvol aanbod aan 
ondernemerschapstrajecten blijven aanbieden via de Syntra en dat de Syntra hun 
aanbod voldoende bekend maken bij potentiële cursisten. Dat bij de 
opleidingsverstrekkers een mentaliteitswijziging nodig is om de gehechtheid aan een 
door regelgeving bepaalde vaste stroom aan cursisten te lossen, is duidelijk, maar dat 
wil niet zeggen dat we toegang tot beroep terug zullen invoeren.
BIJLAGE
Overzicht gereglementeerde beroepen
