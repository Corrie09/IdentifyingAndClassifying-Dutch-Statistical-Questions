title: Bevaarbare waterlopen arrondissement Sint-Niklaas - Waterbeheersing
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047049
thema link: https://www.vlaamsparlement.be/parlementaire-documenten/schriftelijke-vragen/1800763
SCHRIFTELIJKE VRAAG
nr. 624
van STIJN DE ROO
datum: 5 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bevaarbare waterlopen arrondissement Sint-Niklaas  -  Waterbeheersing
De laatste jaren hebben we, ten gevolge van de klimaatwijzigingen, regelmatiger te 
kampen met extreme weersomstandigheden zoals enerzijds uitzonderlijke droogte en 
anderzijds overvloedige regen met wateroverlast tot gevolg.
De aanhoudende regen in de eerste helft van november 2023 leidde tot waterellende in 
heel Vlaanderen. De Westhoek had te kampen met extreme wateroverlast. En tal van 
andere Vlaamse gemeenten hadden af te rekenen met ondergelopen straten, huizen en 
kelders.
Daarom blijft een goede waterafvoer noodzakelijk. Dat kan door baggeren en slibruimen 
van de waterlopen en door waterbeheersing. Ook de dijken dienen goed onderhouden te 
worden. 
In mijn schriftelijke vraag nr. 118 van 26 oktober 2020 informeerde ik naar de werken die 
in 2018, 2019 en 2020 werden uitgevoerd op het vlak van waterbeheersing en welke 
initiatieven werden genomen op het vlak van waterberging n het arrondissement Sint-
Niklaas. 
Ik stel deze vraag in opvolging van mijn schriftelijke vraag nr. 118 van 26 oktober 2020.
1. Welke werken zijn in 2021, 2022 en 2023 op het vlak van waterbeheersing in de ruime 
zin (dijkwerken, slibruimen, onderhoudswerken enzovoort) uitgevoerd aan de 
bevaarbare waterlopen in het arrondissement Sint-Niklaas? Graag de omschrijving en 
de kostprijs per bekken.
2. Welke initiatieven werden genomen in 2021, 2022 en 2023 op het vlak van 
waterberging?
3. Welke werken zullen nog aanbesteed en/of uitgevoerd worden in 2024? Graag de 
omschrijving en de kostprijs per bekken.
4. Welke werken zijn al gepland voor de volgende jaren? Graag met omschrijving.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 624 van 5 februari 2024 
van STIJN DE ROO
1. In het kader van het Sigmaplan werden in 2021, 2022 en 2023 in het arrondissement 
Sint-Niklaas, op het vlak van waterbeheersing in de ruime zin, de hierna genoemde 
werken vastgelegd en/of uitgevoerd:
Zeescheldebekken:
- Inrichtings-, beheers- en onderhoudswerken GOG Kruibeke-Bazel-
Rupelmonde: € 2.665.376,47
- Inrichtingswerken Hedwige-Prosperpolder: € 2.659.173,65
- Dijkwerken Liefkenshoek: € 282.102,46
- Herstelling overloopdijk Tielrodebroek: € 65.198,33
Durmebekken:
- Inrichting ontpoldering Klein Broek te Temse: € 7.869.670,98
2. Zie ook deelvraag 1.
Met de inundatie van het ontpolderingsgebied Hedwige-Prosperpolder d.d. 25 
oktober 2022 is bijkomende waterbergingsruimte gecreëerd voor de Zeeschelde. 
Met de in werking stelling van het ontpolderingsgebied Klein Broek te Temse in 2023 
is bijkomende waterbergingsruimte gecreëerd voor de Durme. 
Daarnaast werd in het arrondissement Sint-Niklaas in het voorbije decennium reeds 
bijkomende waterbergingscapaciteit voor het Zeescheldebekken gecreëerd door de 
aanleg van het gecontroleerd overstromingsgebied (GGG) Kruibeke-Bazel-
Rupelmonde in 2015 en het ontpolderingsgebied Lillo in 2012.
3. Naast de verdere uitvoering van de hoger onder deelvraag 1 reeds vermelde werken 
in het kader van het Sigmaplan, zijn in 2024 geen bijkomende andere 
Sigmaprojecten voorzien in het arrondissement Sint-Niklaas.
4. De volgende werken worden in het kader van het geactualiseerde Sigmaplan nog 
gepland in het arrondissement Sint-Niklaas:
- Inrichtingswerken GGG Doelpolder Noord-Midden te Beveren;
- Aanleg van het GGG Schousselbroek te Temse;
- Afgraven van het stort Ballooi te Temse;
- Inrichting van het GGG Tielrodebroek (gerealiseerd GOG) te Temse.
