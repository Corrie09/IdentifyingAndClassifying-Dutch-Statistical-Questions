title: Projecten rond informeel vrijwillig engagement - Subsidies
thema: Jeugdbeleid
pdf link: https://docs.vlaamsparlement.be/pfile?id=2035107
thema link: https://www.vlaamsparlement.be/parlementaire-documenten/schriftelijke-vragen/1796354
SCHRIFTELIJKE VRAAG
nr. 66
van FILIP BRUSSELMANS
datum: 19 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Projecten rond informeel vrijwillig engagement  -  Subsidiëring
Onlangs maakte het departement bekend dat veertien organisaties een projectsubsidie 
voor hun project rond informeel vrijwillig engagement zullen ontvangen. Met de 
projectoproep wil de minister duurzame samenwerkingsverbanden van lokale besturen en 
organisaties stimuleren om het informele engagement van kinderen en jongeren in hun 
gemeente of stad uit te bouwen en (verder) te ondersteunen.
1. Hoeveel aanvragen werden in totaal ingediend? Hoeveel waren er onontvankelijk?
2. Bij het nalezen van de lijst van goedgekeurde subsidiedossiers valt het op dat een 
grote meerderheid betrekking heeft op projecten in de Vlaamse grote steden of 
centrumsteden. Kleinere gemeenten vallen - op enkele uitzonderingen na - compleet 
uit de boot. 
Waaraan is dit toch wel erg grote verschil te wijten? Is dat een bewuste keuze? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 66 van 19 januari 2024
van FILIP BRUSSELMANS
1. Het Departement Cultuur, Jeugd en Media ontving in totaal 20 projectaanvragen binnen 
de projectoproep ‘Informeel vrijwillig engagement’. Alle projectaanvragen werden als 
ontvankelijk beoordeeld.
2. Van bij de lancering tot en met de beoordeling van de projectoproep ‘Informeel vrijwillig 
engagement’ was er specifieke aandacht voor de geografische spreiding van de 
projecten en voor de diversiteit van de indieners, zoals bijvoorbeeld grote steden versus 
kleine dorpen. Dit behoorde immers tot een van de beoordelingscriteria opgenomen in 
het reglement van de projectoproep.
De projectoproep richtte zich uitdrukkelijk tot organisaties en lokale besturen. Het 
reglement liet veel ruimte en vrijheid aan lokale besturen en organisaties om die 
ondersteuning zelf vorm te geven rekening houdend met hun draagkracht, met het oog 
op om ook kleinere lokale besturen en kleinere organisaties de kans te geven een 
project in te dienen.
In de projectaanvragen die niet weerhouden werden, speelden vooral inhoudelijke 
elementen, zoals doelstellingen die buiten de focus van de projectoproep vielen, en 
daardoor niet in aanmerking voor subsidie kwamen.
De projectoproep omvat een begeleidingsopdracht met als doel de lokale besturen en 
organisaties te begeleiden in hun projecten, evenals om goede praktijken en geleerde 
lessen te capteren en te delen in Vlaanderen. Op die manier kunnen andere lokale 
besturen en organisaties die interesse hebben in het uitbouwen en ondersteunen van 
informeel vrijwillig engagement zelf aan de slag met de inzichten. Zo reikt de impact 
verder dan de 14 gesubsidieerde projecten.
