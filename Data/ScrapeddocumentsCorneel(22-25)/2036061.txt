title: Kruising N60/N8 Leupegem - Verkeersproblematiek
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2036061
thema link: https://www.vlaamsparlement.be/parlementaire-documenten/schriftelijke-vragen/1796928
SCHRIFTELIJKE VRAAG
nr. 545
van KURT DE LOOR
datum: 23 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kruising N60/N8 Leupegem  -  Verkeersproblematiek
De rotonde op de kruising van de N60 en de N8 in Leupegem (Oudenaarde) is een kritiek 
verkeerspunt. Rond de piekuren is het er steevast filerijden. Het zijn niet alleen drukke 
verkeersaders, ook de spoorwegovergang die iets verderop de N8 te vinden is (richting 
Edelareberg), zorgt voor een moeilijke verkeerssituatie.
1. Werd al onderzocht of een turborotonde een oplossing zou kunnen bieden om het 
verkeer daar vlotter te laten verlopen? Zo ja, wat was het resultaat van dat onderzoek? 
Zo niet, zal dat worden onderzocht?
2. Werd al onderzocht of een ongelijkvloerse oplossing, een ondertunneling van de N60 
of een brug bijvoorbeeld, soelaas zou kunnen bieden? Zo ja, wat was het resultaat van 
dat onderzoek? Zo niet, zal dat worden onderzocht?
3. Werden andere denkpistes onderzocht om de verkeersdruk daar weg te nemen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 545 van 23 januari 2024
van KURT DE LOOR
1. De haalbaarheid van een turborotonde werd door het Agentschap Wegen en Verkeer 
(AWV) onderzocht en toegelicht aan zowel het stadsbestuur (2 februari 2022) als de 
verkeerscommissie van de stad Oudenaarde (22 februari 2022).
Uit de berekening van de capaciteit (met specifieke software) blijkt dat de turborotonde 
niet de ideale oplossing is. Uit het onderzoek blijkt namelijk dat er een overbelasting 
zou optreden op de linksafslagbeweging van de N8 kant Kluisbergen met 
onaanvaardbaar lange wachttijden tot gevolg. Uit een andere variant blijkt hetzelfde 
probleem. 
2. Een ongelijkvloerse oplossing, waarbij de N60 ondertunneld wordt, is niet haalbaar om 
technische redenen door de ligging van de rotonde aan de voet van de brug over de 
Schelde (met brug op 6 meter boven het maaiveld). De N60 kan op basis van 
realistische hellingspercentages van 3,5% Ã  5% onmogelijk onder de rotonde van 
Leupegem geraken (ca. 7 meter onder het maaiveld). 
3. AWV onderzocht de optimalisatie van de bestaande tweestrooksrotonde. De 
verkeersafwikkeling kan verbeterd worden door de aanleg van een bypass in 3 van de 
4 kwadranten (noordoostelijk, noordwestelijke en zuidoostelijke kwadrant). Gezien het 
beperkt afslaand verkeer vanuit N60 kant Ronse naar de N8 Brakel, biedt een bypass 
in de zuidwestelijke kwadrant geen soelaas. 
De stad en AWV hebben deze piste in overweging genomen, maar concludeerden in 
overleg dat de onteigeningen te ingrijpend zijn, waardoor er beslist werd om de huidige 
kruispuntinrichting te behouden zonder bypassen.
