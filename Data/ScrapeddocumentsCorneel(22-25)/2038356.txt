title: Studentenhuisvesting - Fraude met online advertenties voor studentenkoten
thema: Wonen
pdf link: https://docs.vlaamsparlement.be/pfile?id=2038356
thema link: https://www.vlaamsparlement.be/parlementaire-documenten/schriftelijke-vragen/1796291
SCHRIFTELIJKE VRAAG
nr. 150
van KATRIEN SCHRYVERS
datum: 18 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Studentenhuisvesting  -  Fraude met online advertenties voor studentenkoten
Het gebeurt dat studenten het slachtoffer worden van fraude met studentenkamers. 
Studenten reageren dan op een online advertentie van een studentenkot dat niet bestaat 
of al verhuurd is. Studenten die in de val trappen, betalen op voorhand en via het internet 
een huurwaarborg, en vaak ook nog een maand huur. Als ze dan in de studentenstad 
aankomen, stellen ze vast dat ze eigenlijk geen dak boven het hoofd hebben.
De onderwijsinstellingen en de studentensteden proberen die problematiek een halt toe te 
roepen door studenten steeds aan te raden een studentenkot te zoeken via de databanken 
van de stad of via de huisvestingsdiensten van de onderwijsinstellingen. Op die databanken 
plaatsen ze vaak ook nog banners om studenten te waarschuwen voor frauduleuze 
advertenties. 
Er blijven echter (vooral buitenlandse) studenten het slachtoffer worden van deze vorm 
van fraude. Dat heeft ook te maken met het feit dat de waarborg voor een studentenkamer 
niet gestort moet worden op een geblokkeerde rekening, zoals in het geval van reguliere 
huur. Voor internationale studenten is het immers niet zo eenvoudig om vanuit het 
buitenland een geblokkeerde rekening te openen. 
In antwoord op mijn vraag om uitleg nr. 101 van 12 oktober 2023 zei de minister dat deze 
problematiek mee wordt genomen in de evaluatie van het Vlaams Woninghuurdecreet, en 
dat hij contact zou opnemen met de Belgische Federatie van de Financiële Sector (Febelfin) 
om te kijken wat eventueel de mogelijkheden kunnen zijn. 
1. Heeft de minister al overleg gehad met Febelfin om na te gaan wat de mogelijkheden 
kunnen zijn om kandidaat-huurders van studentenkamers meer garanties te geven 
met betrekking tot de bestemming van de huurwaarborg? Hoe zou het mogelijk of 
gemakkelijker kunnen worden gemaakt voor buitenlandse studenten om een 
geblokkeerde rekening te openen teneinde daar de huurwaarborg op te kunnen 
storten?
2. Werden de conclusies van het gesprek met Febelfin desgevallend al teruggekoppeld 
met de relevante stakeholders in het kader van de bredere evaluatie van het Vlaamse 
Woninghuurdecreet?
3. Is het aangewezen de regelgeving omtrent de huurwaarborg voor studentenkamers 
aan te passen om de fraude waarvan toch verschillende (buitenlandse) studenten het 
slachtoffer worden een halt toe te roepen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 150 van 18 januari 2024
van KATRIEN SCHRYVERS
1. Mijn kabinet en administratie hebben op 12 januari 2024 een eerste overleg gehad met 
Febelfin. Daarop werd toegelicht waarom het voor banken niet evident is om in te gaan 
op vragen van buitenlandse studenten om een huurwaarborgrekening in België te 
openen. Als kredietgever zijn banken onderworpen aan de wet van 18 september 2017 
tot voorkoming van het witwassen van geld en de financiering van terrorisme en tot 
beperking van het gebruik van contanten (hierna “de AML-wet”). De AML-regelgeving 
vereist de uitvoering van een risicobeoordeling en het nemen van 
waakzaamheidsmaatregelen. Het hebben van een niet-Belgisch adres en een niet-
Belgisch paspoort bemoeilijkt die verificatie en verhoogt het risico van de transactie. 
Samen met Febelfin bekijkt het agentschap Wonen in Vlaanderen verder of en hoe die 
verificatie versterkt kan worden. Bovendien wordt ook contact opgenomen met de 
Deposito- en Consignatiekas om de reikwijdte van de problematiek volledig in kaart te 
krijgen.
2. Er is nog niet teruggekoppeld naar de relevante stakeholders, omdat er samen met 
Febelfin nog volop onderzocht wordt hoe de problematiek het best aangepakt kan 
worden.
3. Pas als er oplossingen of alternatieven op tafel liggen, kan gekeken worden naar een 
mogelijke aanpassing van het huurrecht.
