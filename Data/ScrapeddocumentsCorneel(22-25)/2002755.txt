title: Lokale en provinciale mandatarissen - Onverenigbaarheden
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2002755
thema link: https://www.vlaamsparlement.be/parlementaire-documenten/schriftelijke-vragen/1768439
SCHRIFTELIJKE VRAAG
nr. 12
van YVES BUYSSE
datum: 5 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale en provinciale mandatarissen  -  Onverenigbaarheden
Het Decreet over het lokaal bestuur (DLB) en het Provinciedecreet lijsten de 
onverenigbaarheden op voor enerzijds lokale en anderzijds provinciale mandatarissen op. 
Er is op dat vlak sprake van ambtelijke onverenigbaarheden en onverenigbaarheden op 
het vlak van bloed- en aanverwantschap. Bijkomend geldt dat het mandaat van 
districtsraadslid niet verenigbaar is met het mandaat van gemeenteraadslid (artikel 10, 
eerste lid, 5° en artikel 119, vierde lid, DLB). Er bestaat echter onduidelijkheid over de 
eventuele onverenigbaarheden met het mandaat van voorzitter of lid van het bijzonder 
comité voor de sociale dienst.
1. Geldt de onverenigbaarheid tussen het mandaat van districtsraadslid en het 
mandaat van voorzitter of lid van het bijzonder comité voor de sociale dienst?
2. Geldt de onverenigbaarheid tussen het mandaat van districtsraadslid en het 
mandaat van provincieraadslid?
3. Acht de minister het nuttig om de onverenigbaarheden via een omzendbrief te 
verduidelijken?
BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 12 van 5 oktober 2023
van YVES BUYSSE
1. In de huidige stand van de regelgeving geldt er momenteel nog een onverenigbaarheid 
tussen het mandaat van districtsraadslid en het mandaat van lid van het bijzonder 
comité voor de sociale dienst (art. 100 DLB). Met de aanname van het decreet ter 
versterking van de lokale democratie is de onverenigbaarheid tussen het mandaat van 
districtsraadslid en het mandaat van lid van het bijzonder comité voor de sociale dienst 
opgeheven. Deze wijziging treedt in werking vanaf 1 december 2024.
Er blijft wel een onverenigbaarheid bestaan tussen het mandaat van voorzitter van het 
bijzonder comité voor de sociale dienst en het mandaat van districtsraadslid. De reden 
hiervoor is dat de voorzitter van het bijzonder comité voor de sociale dienst wordt 
verkozen hetzij onder de leden van het vast bureau, hetzij onder de leden van de raad 
voor maatschappelijk welzijn. De voorzitter van het bijzonder comité voor de sociale 
dienst moet dus per definitie een lid zijn van de raad voor maatschappelijk welzijn. 
Tussen de leden van de raad voor maatschappelijk welzijn en de districtsraad geldt er 
wel een onverenigbaarheid (art. 71 juncto 10 DLB).
Als een lid van het bijzonder comité voor de sociale dienst ook lid is van de raad voor 
maatschappelijk welzijn kan die evenmin zetelen in de districtsraad. De reden daarvoor 
is dat er wel een onverenigbaarheid is tussen het mandaat van districtsraadslid en het 
mandaat van raadslid van de raad voor maatschappelijk welzijn.
2. Hier bestaat geen onverenigbaarheid. Er bestaat evenmin een onverenigbaarheid tussen 
het mandaat van provincieraadslid en het mandaat van gemeenteraadslid. 
3. De regels rond de onverenigbaarheden zijn duidelijk opgenomen in het decreet over het 
lokaal bestuur en het provinciedecreet. Ik acht het niet nodig om deze via een 
afzonderlijke omzendbrief te verduidelijken. Er is een omzendbrief betreffende de start 
van de lokale bestuursperiode in opmaak met het oog op de installatie van de lokale en 
provinciale bestuursorganen in 2024. In deze omzendbrief zal ook informatie te vinden 
zijn over de onverenigbaarheden. 
