title: Verenigingen die banden hebben met Hamas - Subsidies
thema: Justitie en Handhaving
pdf link: https://docs.vlaamsparlement.be/pfile?id=2051286
thema link: https://www.vlaamsparlement.be/parlementaire-documenten/schriftelijke-vragen/1806396
SCHRIFTELIJKE VRAAG
nr. 144
van SAM VAN ROOY
datum: 26 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Verenigingen die banden hebben met Hamas  -  Subsidies
Vermoedens bestonden er al langer, maar onlangs gaf federaal minister van Justitie Van 
Tigchelt voor de eerste keer toe dat terroristengroepering Hamas in ons land via allerhande 
verenigingen aan geldinzameling en lobbywerk doet. Zo is bijvoorbeeld op het Brusselse 
Schumanplein sinds 2022 de vzw Eupac gevestigd, die zich zou bezighouden met muzikale, 
culturele en sportieve ontwikkeling van de jeugd. In werkelijkheid wordt er echter gelobbyd 
voor Hamas. De oprichter is niet toevallig Majed Al-Zeer, kind aan huis bij de Hamas-top 
en volgens de Duitse veiligheidsdienst zelfs de Europese leider van de terreurgroep. De 
minister zelf gaf aan dat Hamas via meerdere vennootschappen actief is in België, maar 
noemde geen organisaties bij naam, aangezien Staatsveiligheid niet over specifieke 
dossiers communiceert.
Minister Van Tigchelt stelt dan wel vast en geeft ook toe dat Hamas in ons land over 
netwerken beschikt, maar er iets concreet aan doen lijkt nog niet voor meteen te zijn. De 
minister houdt het tot nu toe enkel bij de opmerking dat het ontbinden van die obscure 
vzw’s of andere organisaties/verenigingen niet eenvoudig is. Die houding is ook niet echt 
verwonderlijk, aangezien de Vivaldi-regering via asiel en migratie zelf het Palestijnse 
conflict naar ons land importeert, en met Vivaldi-ministers die klakkeloos de oorlogscijfers 
van Hamas overnemen. 
In de hoop dat de Vlaamse Regering desgevallend wél actie onderneemt, heb ik 
hieromtrent de volgende vragen.
1. Heeft de minister-president ook de lijst met vennootschappen/vzw’s/organisaties 
waarbij Hamas actief is in België/Vlaanderen kunnen inkijken? Zo ja, welke/hoeveel 
van hen zijn er precies op Vlaams grondgebied, en welke/hoeveel worden door de 
Vlaamse Regering gesubsidieerd? Zo niet, zal de minister-president er werk van maken 
om zo snel mogelijk de lijst op te vragen/in te kijken? Zo niet, waarom niet?
2. Worden gesubsidieerde vennootschappen/vzw’s/organisaties (preventief) gescreend 
op banden of een link met Hamas? Of is dat gebeurd sinds 7 oktober? Of zal dat 
gebeuren na de onthulling door minister Van Tigchelt? Zo niet, waarom niet? Zo ja, 
worden de lokale integrale veiligheidscellen (LIVC’s) daarbij betrokken?
3. Worden Vlaamse gesubsidieerde vzw’s/vennootschappen/organisaties (preventief) 
gescreend op banden met andere islamitische/jihadistische organisaties, zoals 
bijvoorbeeld Hezbollah, Hizb Ut Tahrir, Islamitische Jihad, de Taliban, de 
Moslimbroederschap en Al Qaida? Zo niet, waarom niet? 
4. Welke stappen onderneemt de Vlaamse Regering precies mochten er een link of 
banden worden ontdekt?
5. Kan de minister-president uitsluiten dat er op Vlaams grondgebied vzw’s, 
vennootschappen, organisaties of verenigingen, van welke aard of met welke status 
ook, actief zijn die een link hebben met Hamas of een andere jihadistische of 
islamistische organisatie? Zo ja, graag meer toelichting. Zo niet, waarom niet?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 144 van 26 februari 2024
van SAM VAN ROOY
1. Ik heb hierover meer informatie opgevraagd bij de bevoegde federale collega. Ik 
ontving nog geen reactie. Ik wens echter te benadrukken dat er weinig actie 
ondernomen kan worden zonder sluitende veroordeling. De Vlaamse Regering handelt 
immers niet op basis van vermoedens, maar op basis van feiten.
2-4.Het Bestuursdecreet voorziet in een mechanisme om te voorkomen dat buitenlandse 
rechtspersonen ongewenst infiltreren in instanties die gelinkt zijn aan de Vlaamse of 
lokale overheid, in het bijzonder door zeggenschap of enige vorm van 
beslissingsmacht te verwerven in die instantie. Onder het begrip ‘instanties die gelinkt 
zijn aan de Vlaamse of lokale overheid’ worden ook alle privaatrechtelijk 
georganiseerde instanties verstaan die een taak van algemeen belang vervullen en 
waarin de Vlaamse of lokale overheid zeggenschap heeft, die de vorm aanneemt van 
controle op beheer of meerderheidsstemrecht in de organen.
Hoewel artikel III.60 niet voorziet in een preventieve screening, bevat het een 
sanctioneringsmogelijkheid als er aanwijzingen zijn dat buitenlandse inmenging via 
investeringen of contractuele relaties, de strategische belangen van de Vlaamse 
Gemeenschap of het Vlaamse Gewest zouden bedreigen. Eventuele banden van die 
buitenlandse contractant met dubieuze overheden of partijen kan daarbij een 
aanwijzing zijn. De Vlaamse Regering heeft in dat geval de mogelijkheid om de 
rechtshandeling in kwestie op te schorten, te vernietigen of buiten toepassing te 
verklaren.
Verder volgt de Vlaamse overheid eventuele rechtszaken die opgestart zouden 
worden, evenals sluitende informatie gedeeld door justitie of de staatsveiligheid. Als 
sluitend vaststaat dat een organisatie banden met een criminele of terroristische 
organisatie heeft, dan stopt de Vlaamse Regering onmiddellijk de subsidiëring van de 
desbetreffende organisatie. 
5. Het is de taak van politie en justitie, evenals de staatsveiligheid, om dergelijke 
organisaties op te volgen. Indien de Vlaamse overheid aanwijzingen ontvangt over 
organisaties met problematische linken, zal gepast gereageerd worden.
