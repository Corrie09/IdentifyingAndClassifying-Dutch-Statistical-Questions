title: Jachthaven Izegem - Diepgang
thema: Mobiliteit en Verkeer
pdf link: https://docs.vlaamsparlement.be/pfile?id=2023906
thema link: https://www.vlaamsparlement.be/parlementaire-documenten/schriftelijke-vragen/1784566
SCHRIFTELIJKE VRAAG
nr. 337
van BERT MAERTENS
datum: 4 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Jachthaven Izegem  -  Diepgang
De jachthaven in Izegem, aan het kanaal Roeselare-Leie, is een populaire trekpleister voor 
plezierboten. Dieptepeilingen door de Izegemse Watersport Vereniging vzw wezen uit dat 
de diepgang in de jachthaven, afhankelijk van de exacte plaats, schommelt tussen 0,80 
meter en maximum 1 meter. Die beperkte diepgang is het gevolg van slibophoping en lijkt 
minimaal, zeker wanneer toekomstgericht rekening gehouden wordt met de evolutie van 
de boten. 
1. Wat is volgens De Vlaamse Waterweg de ideale diepgang voor een jachthaven?
2. Peilt De Vlaamse Waterweg zelf de diepte van jachthavens? Hoe geregeld gebeurt dat? 
Wanneer is dat de laatste keer gebeurd in de jachthaven in Izegem?
3. Wanneer is het slib in de jachthaven in Izegem de afgelopen 20 jaar geruimd? Graag 
een overzicht van de jaartallen, de hoeveelheid slib en de kostprijs.
4. Heeft De Vlaamse Waterweg de intentie om het slib in de jachthaven in Izegem te 
ruimen en zo de diepgang opnieuw te vergroten? Zo ja, wanneer zijn die werken 
gepland? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 337 van 4 december 2023
van BERT MAERTENS
1. Voor het type schepen dat in deze jachthaven een ligplaats heeft, wordt een 
waterdiepte van 1.3 m aanbevolen.
2. De Vlaamse Waterweg nv (DVW) peilt iedere 3 à 4 jaar de waterwegen, met een eigen 
vaartuig of dat van een onderaannemer. De laatste peiling dateert van december 2020 
met behulp van een drone.
3. De laatste baggerwerken in de jachthaven te Izegem zijn gebeurd in 2001, waarbij een 
hoeveelheid van ca 2.000 m³ werd weggenomen en afgevoerd naar de monodeponie 
voor baggerspecie Laag-Vlaanderen te Wervik. Deze werken maakten deel uit van een 
grote opdracht en de kostprijs kon niet meer worden achterhaald.
4. Het is correct dat er een urgente baggercampagne aan de jachthaven nodig is. Ik heb 
DVW opgedragen om baggerwerken aan de Jachthaven van Izegem op het Kanaal 
Roeselare-Leie uit te voeren in 2024. De bestelopdracht voor een bedrag van 500.000 
euro werd hiertoe vastgelegd op het onderhoudsprogramma. Voor de planning van 
uitvoering zal DVW overleg plegen met de stad en de jachthaven.
