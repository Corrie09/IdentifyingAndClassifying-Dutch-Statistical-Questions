title: Binnenvaart - Invoering 'trackpilot'-systeem
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027077
thema link: https://www.vlaamsparlement.be/parlementaire-documenten/schriftelijke-vragen/1787643
SCHRIFTELIJKE VRAAG
nr. 387
van MAARTEN DE VEUSTER
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Binnenvaart  -  Invoering ‘trackpilot'-systeem
Het Nederlandse binnenvaartmedium Schuttevaer meldt dat bijna 8% van de Nederlandse 
binnenvaartschepen is uitgerust met een trackpilot, een stuurondersteuning vergelijkbaar 
met de ‘lane assist’ in auto’s. Dat zou bijdragen aan de veiligheid (minder 
concentratieverlies bij de schipper) en ook leiden tot brandstofbesparing.
1. Hoe ziet de minister die evolutie? Is het een stap naar autonoom varen? Draagt het 
trackpilot-systeem effectief bij tot veiliger scheepvaartverkeer?
2. Heeft de minister zicht op het gebruik van het trackpilot-systeem in de Vlaamse 
binnenvaart?
3. Blijkbaar wordt er al gewerkt aan passende regelgeving in de Central Commission for 
the Navigation on the Rhine (CCR). 
Is Vlaanderen daarmee bezig? Wat moet er nog veranderen in de Vlaamse regelgeving 
en wat zijn de knelpunten?
4. Komt de trackpilot al aan bod in de Vlaamse binnenvaartopleidingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 387 van 13 december 2023
Van MAARTEN DE VEUSTER
1. Een TGAIN (‘Track Guidance Assistent for Inland Navigation’) of trackpilot zal het 
vaartuig navigeren volgens een vooraf ingegeven lijn of track. De meeste trackpilots 
volgen niet alleen deze track, maar gaan ook na of er obstakels op deze lijn liggen en 
waarschuwen de schipper aan boord (‘collision awareness’). Dit wil zeggen dat een 
trackpilot een apparaat is van niveau 1 of 2 volgens de 'levels of automation' zoals 
bepaald door de CCR.
 
Binnen deze niveaus blijft de schipper steeds verantwoordelijk en is er een menselijke 
interactie nodig bij het navigeren.
Momenteel onderzoeken de producenten van deze systemen of ze ook een 
betrouwbare ‘collision avoidance’ kunnen toevoegen. Hierdoor is er geen 
(onmiddellijke) menselijke interactie meer nodig en gaat een trackpilot over naar 
niveau 3. Dit is een verdere stap naar geautomatiseerd/autonoom varen.
Van zodra deze systemen ook hun te volgen weg (tracks) met elkaar zullen delen, 
verhogen zij ook de veiligheid op de waterwegen. Schippers zullen hierdoor 
geïnformeerd de intenties kennen van de andere vaartuigen en kunnen hier beter op 
ageren.
 
2. In Europa werden tot hiertoe ongeveer 1000 schepen (8%) uitgerust met een 
trackpilot systeem van de vier producenten. Ongeveer 110 trackpilots werden op 
'Vlaamse vaartuigen' door Tresco Engineering geïnstalleerd. Het is echter moeilijk om 
exacte cijfers te geven voor Vlaanderen, omdat vele installaties in het buitenland 
gebeuren.
 
3. Het Europese Comité voor de Standaardisatie van de binnenvaart (CESNI) heeft de 
opdracht gegeven aan de werkgroepen (CESNI/PT, CESNI/TI, CESNI/QP) om 
vereisten uit te werken voor de TGAIN. Het gaat hier om de technische vereisten, 
vereisten in het kader van de visualisatie in een Inland ECDIS en de vereisten in het 
kader van kwalificaties.  
 
De CCR heeft tot nu toe nog geen regelgeving uitgewerkt voor het gebruik van TGAIN 
aan boord van binnenvaartuigen.
Aangezien de trackpilot geen ‘collision avoidance system’ is, blijft de schipper aan 
boord steeds verantwoordelijk voor de navigatie. Hierdoor is er momenteel geen 
regelgeving nodig voor het gebruik van de TGAIN. Van zodra de vereisten in 
standaarden vastgelegd zijn, kan er vanuit de regelgeving wel opgelegd worden dat 
een type goedkeuring voor een TGAIN noodzakelijk is. 
4. Momenteel zijn nog geen competenties met betrekking tot trackpilot opgenomen in 
de goedgekeurde opleidingsprogramma's in Vlaanderen. 
De inhoud van de bestaande goedgekeurde opleidingsprogramma's is gebaseerd op 
de ES-QIN-standaarden die door CESNI (Europees comité voor opstelling van 
standaarden in de binnenvaart) werden opgesteld en door de Europese Commissie 
werden geïntegreerd in de richtlijn voor beroepskwalificaties die van kracht werd op 
18/1/2022.   
Op CESNI-niveau werken we mee aan de actualisering van de standaarden voor 
leidinggevend niveau met de bedoeling om TGAIN (‘track guidance assistant for inland 
navigation’)-gerelateerde competenties te integreren. Deze zullen verplicht worden in 
de opleidingsprogramma's zodra de Europese Commissie deze heeft omgezet in een 
gedelegeerde handeling.   
Vanuit MOW zullen we ijveren bij de opleidingsinstellingen om hun 
opleidingsprogramma's te actualiseren met trackpilotcompetenties zodra deze werden 
aangenomen op CESNI-niveau.
