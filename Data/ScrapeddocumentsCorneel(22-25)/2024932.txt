title: 'International Civic and Citizenship Education Study (ICCS) 2022' - Deelname ICCS 2027
thema: Onderwijs en Vorming
pdf link: https://docs.vlaamsparlement.be/pfile?id=2024932
thema link: https://www.vlaamsparlement.be/parlementaire-documenten/schriftelijke-vragen/1789318
SCHRIFTELIJKE VRAAG
nr. 198
van JEAN-JACQUES DE GUCHT
datum: 15 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
‘International Civic and Citizenship Education Study (ICCS) 2022’  -  Deelname ICCS 2027
Op 28 november 2023 zijn de resultaten gepubliceerd van de ‘International Civic and 
Citizenship Education Study 2022’. Dat onderzoek werd uitgevoerd door de International 
Association for the Evaluation of Educational Achievement (IEA) in samenwerking met de 
Australian Council for Educational Research (ACER) en de LUMSA (Libera Università Maria 
Santissima Assunta) in Rome.
De ICCS onderzocht burgerschapseducatie in maar liefst 22 landen en in 2 deelstaten van 
een 23e land. In totaal namen 82.000 leerlingen in het secundair onderwijs deel aan de 
studie, alsook 3400 scholen en ongeveer 40.000 leerkrachten. 
Uit het grootschalige vergelijkende onderzoek blijkt onder meer dat de kennis over 
burgerschap niet is toegenomen in de landen die in 2016 en 2022 hebben deelgenomen. 
Daarnaast wordt ook aangetoond dat meisjes betere resultaten scoren dan jongens. 
Leerlingen uit gezinnen met een hoge socio-economische status (SES) doen het bovendien 
beter dan leerlingen uit gezinnen met een lage SES. Die laatste tendens is duidelijk 
zichtbaar in buurlanden Frankrijk en Nederland.
Ook de Vlaamse deelnames aan de ICCS 2009 en de ICCS 2016 leverden interessante 
resultaten op. In 2009 waren de resultaten teleurstellend, vooral op het vlak van attitudes 
en participatieverwachtingen. In 2016 werd vooruitgang vastgesteld. Zo steeg de politieke 
kennis van Vlaamse scholieren in vergelijking met 2009, hadden leerlingen meer 
vertrouwen in de politiek en waren ze toleranter ten aanzien van etnische en culturele 
diversiteit. Toch werden er ook enkele pijnpunten blootgelegd. Zo was de kloof tussen 
leerlingen uit de A-stroom en de B-stroom groot en in vergelijking met 2009 niet verkleind. 
Verder scoorden Vlaamse jongeren ook slecht op het vlak van democratische participatie. 
Momenteel nodigt IEA landen uit om deel te nemen aan de volgende ICCS-cyclus: ICCS 
2027 (zie https://www.iea.nl/studies/iea/iccs/2027). Helaas heeft Vlaanderen in 2022, in 
tegenstelling tot 2009 en 2016, niet deelgenomen aan dat onderzoek.
  
1. Waarom heeft de minister besloten niet deel te nemen aan de ICCS 2022?
2. Gezien het belang van burgerschapseducatie in ons onderwijs, de zorgwekkende 
resultaten voor Vlaanderen in 2009 en 2016 en die van buurlanden Nederland en 
Frankrijk in 2022 en de afspraak in het Vlaamse regeerakkoord dat Vlaanderen blijft 
deelnemen aan internationaal vergelijkend onderzoek, kan de minister bevestigen dat 
Vlaanderen zal deelnemen aan de ICCS 2027? Zo niet, wat is zijn motivatie om ook in 
2027 niet deel te nemen aan dat onderzoek?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 198 van 15 december 2023
van JEAN-JACQUES DE GUCHT
1. De International Civic and Citizenship Education Study is een internationaal 
vergelijkende studie van burgerschapseducatie en burgerschap bij jongeren. Ik hecht 
uiteraard veel waarde aan burgerschapseducatie in ons onderwijs. Echter, we 
ontvangen bijzonder veel deelnameverzoeken voor internationale studies. Het is 
belangrijk om keuzes te maken aangezien scholen anders te vaak belast worden met 
de afname van testen. Bovendien zal vanaf 2024 elke school verplicht de Vlaamse 
toetsen moeten afnemen. Daarom heb ik beslist om deze ICCS-studie niet te laten 
afnemen in Vlaanderen. 
2. Mijn administratie heeft reeds een uitnodiging ontvangen voor ICCS 2027. Ik wacht 
nog hun deelnameadvies af vooraleer ik hierover een beslissing neem.
