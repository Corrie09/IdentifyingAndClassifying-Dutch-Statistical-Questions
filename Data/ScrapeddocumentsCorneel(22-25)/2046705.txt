title: Gelijkekansenbeleid - Projectsubsidies
thema: Gelijke kansen
pdf link: https://docs.vlaamsparlement.be/pfile?id=2046705
thema link: https://www.vlaamsparlement.be/parlementaire-documenten/schriftelijke-vragen/1800239
SCHRIFTELIJKE VRAAG
nr. 135
van BRECHT WARNEZ
datum: 1 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Gelijkekansenbeleid  -  Projectsubsidies
Het gelijkekansenbeleid bestrijdt achterstellingsmechanismen die samenhangen met de 
thema’s gender, seksuele diversiteit, toegankelijkheid en handicap. Het beleid speelt 
daarbij ook in op kruispunten van deze thema’s met bijvoorbeeld andere kenmerken als 
migratieachtergrond en leeftijd. Voor de uitbouw van het gelijkekansenbeleid worden 
vanuit Vlaanderen subsidies uitgetrokken voor organisaties uit het middenveld die actief 
werken rond uiteenlopende thema's binnen het gelijkekansenbeleid. De subsidies 
omvatten projectsubsidies, werkingssubsidies en nominatimsubsidies.
Werkingssubsidies worden jaarlijks toegekend uit de budgetten Gelijke kansen aan enkele 
organisaties zoals bv. vzw RoSa, het Centrum voor Seksuologie en Gender, Unia, etc. 
Projectsubsidies worden uitgedeeld op basis van bepaalde prioriteiten die per 
beleidsperiode worden bepaald. Bij de beoordeling van de aanvragen voor projectsubsidies 
wordt er nagegaan in hoeverre projecten aansluiten bij de strategische en operationele 
doelstellingen van de beleidsnota. De ingediende subsidieaanvragen worden in twee rondes 
per jaar met deadline 1 mei en 1 oktober beoordeeld door een jury, bestaande uit 
medewerkers van het Agentschap Binnenlands Bestuur (ABB). De adviezen worden 
voorgelegd aan de minister, die uiteindelijk beslist over de al dan niet toewijzing van de 
subsidies. Een project dat ingediend wordt, heeft een begindatum van ten vroegste drie 
maanden na de vermelde deadlinedata.
Dit is een opvolgvraag van schriftelijke vragen nr. 28 van 13 oktober 2021, nr. 226 van 10 
maart 2022 en nr. 126 van 12 januari 2023.
Graag een update van de cijfers in Excel.
1. Graag een overzicht van alle projectsubsidies per provincie die organisaties vanuit 
Gelijke Kansen hebben ontvangen in 2023. Graag daarbij verduidelijkt:
a) over welk project het gaat (korte omschrijving);
b) onder welke doelstelling/prioriteit het project valt;
c) over welk bedrag het gaat; 
d) wat de looptijd is van het project; 
e) in welk jaar het project wordt gefinancierd en georganiseerd; 
f) of Gelijke Kansen de enige financierder was van het project. Zo niet, wie nog 
participeerde en met welk financieringsaandeel.
2. Heeft de minister weet van terugvorderingen in 2023? Graag het teruggevorderde 
bedrag, het oorspronkelijk toegekende bedrag en de redenen voor de terugvordering.
3. De subsidieaanvragen worden in eerste instantie beoordeeld door een jury. De 
eindbeslissing tot toekenning komt echter toe aan de minister. Mits motivering kan de 
minister afwijken van die beslissing van de ambtelijke jury.
Gebeurt het vaak dat een minister afwijkt van de beslissing? Zo ja, kan de minister 
daar cijfers over geven?
4. Hoe evalueert de minister het werken met projectsubsidies om de strategische en 
operationele doelstellingen van de beleidsnota te behalen? 
5. Welke voor- en nadelen ziet de minister in de keuze voor projectsubsidies tegenover 
structurele subsidies op dit domein?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 135 van 1 februari 2024
van BRECHT WARNEZ
1. Zie bijlage voor het overzicht van projectsubsidies in 2023 per provincie. 
2. Ter verduidelijking: na ondertekening van het ministerieel besluit wordt een voorschot 
van 80% van het toegekende bedrag gestort. Na goedkeuring van de inhoudelijke en 
financiële afrekening kunnen organisaties het resterende saldo van 20% ontvangen.
In 2023 werden subsidies teruggevorderd van volgende organisaties:
a) Addspice, voor het project “Onbeperkt jobstudent”, toegekend bedrag: 59.000€ 
(bij MB van 23 december 2021)
•Terugvordering van 4.821,39€
•Reden: uit de financiële controle bleek dat de inkomsten maar ook de kosten 
beperkter waren dan vooraf ingeschat. Het saldo werd niet uitbetaald en een 
deel van het voorschot werd teruggevorderd. 
b) Demos vzw, project “Speak out/Act in”, toegekend bedrag: 199.700€ (bij MB van 
14 december 2020)
•Terugvordering van 62.739,10€
•Reden: het project werd voortijdig stopgezet en er werden niet voldoende 
resultaten behaald. Het saldo werd niet uitbetaald en een deel van het 
voorschot werd teruggevorderd.
c) Disability Festival vzw, project “Samen Streamen naar een betere toekomst 2.0.”, 
toegekend bedrag: 46.788€ (bij MB van 8 december 2022)
•Terugvordering van 980,18€
•Reden: uit de financiële controle bleek dat uitgaven voor het project lager liggen 
dan begroot werd. Het saldo werd niet uitbetaald en een deel van het voorschot 
werd teruggevorderd.
d) Heatwave vzw, project “Heatwave Festival”, toegekend bedrag: 25.000€ (bij MB 
van 8 december 2022)
•Terugvordering: 20.000€
•Reden: het festival werd wegens tegenvallende ticketverkoop geannuleerd.
3. In 2023 werd  tweemaal afgeweken van het ambtelijk advies.
4-5.Zowel structurele als projectsubsidies dragen op een complementaire manier bij tot de 
realisatie van de doelstellingen van Gelijke Kansen. 9 organisaties ontvangen 
structurele financiering vanuit het gelijkekansenbeleid. Deze werkingssubsidie laat hen 
toe de gelijkekansendoelstellingen m.b.t. gender, seksuele identiteit en handicap mee 
uitvoering te geven. 
Via de projectsubsidies gaat het gelijkekansenbeleid op zoek naar projecten die een 
lacune in de beleidsuitvoering aanpakken, creatieve ideeën en goede prakijken die 
toepasbaar zijn in een bredere context. Organisaties, bedrijven en lokale besturen 
kunnen tegen twee indieningsdeadlines (mei en oktober) hun aanvragen indienen. 
Deze projecten verschillen sterk, zowel qua scope, projectduur als gevraagde 
middelen.
Het projectvoorstel moet inhoudelijk passen binnen de specifieke prioriteiten die voor 
de regeerperiode werden vastgelegd in de Beleidsnota Gelijke Kansen.
Organisaties kunnen geen projectmiddelen aanvragen om hun reguliere werking uit te 
bouwen, of een bestaande dienst toegankelijk te maken voor een doelgroep van het 
gelijkekansenbeleid. Het moet gaan om vernieuwende projecten die aansluiten bij de 
doelstellingen van Gelijke Kansen. 
BIJLAGE
Overzicht projectsubsidies 2023
