title: Herk-de-Stad - PFAS-verontreiniging
thema: Natuur en Milieu
pdf link: https://docs.vlaamsparlement.be/pfile?id=2051278
thema link: https://www.vlaamsparlement.be/parlementaire-documenten/schriftelijke-vragen/1809203
SCHRIFTELIJKE VRAAG
nr. 413
van KAROLIEN GROSEMANS
datum: 1 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Herk-de-Stad  -  PFAS-verontreiniging
Op 9 februari lazen we in een nieuwsbericht dat het onderzoek naar PFAS in de bodem in 
Vlaanderen een nieuwe fase ingaat. Na de verkennende onderzoeken op meer dan 800 
locaties in Vlaanderen, startte de Openbare Vlaamse Afvalstoffenmaatschappij (OVAM) in 
2023 met de uitgebreidere, beschrijvende bodemonderzoeken. Die zullen uitwijzen of de 
’no regret'-maatregelen geschrapt mogen worden of dat er extra acties nodig zijn.
Op het terrein gelegen aan de Industrieweg 1096 in Herk-de-Stad werd een verkennend 
bodemonderzoek van 4 november 2021 uitgevoerd om na te gaan of er een PFAS-
verontreiniging aanwezig is en of er bijkomend bodemonderzoek nodig is.
Kenmerken van de onderzochte locatie: de onderzoekslocatie betreft een 
brandweerkazerne met oefenterrein. De onderzoekslocatie is gelegen in industriegebied 
(bestemmingstype V). De onderzoekslocatie grenst zuidelijk aan woongebied (type III), 
ten noordoosten aan landschappelijk waardevol gebied (bestemmingstype II) en ten 
zuidoosten aan gebied voor dagrecreatie (bestemmingstype IV).
Resultaat van het verkennende bodemonderzoek:
1. Er is een PFAS-verontreiniging aangetoond in het vaste deel van de aarde; er is een 
PFAS-verontreiniging aangetoond in het grondwater.
2. Er is verder bodemonderzoek nodig voor de PFAS-verontreiniging.
3. Er zijn geen voorzorgsmaatregelen volgens het Bodemdecreet nodig.
4. Er zijn geen veiligheidsmaatregelen volgens het Bodemdecreet nodig.
1. Is het verdere bodemonderzoek al uitgevoerd/afgerond? Zo ja, wat zijn de resultaten? 
Zo niet, wanneer mogen we ze verwachten?
2. Als er gesaneerd moet worden, welke stappen moet men dan nemen? Wie is 
verantwoordelijk voor de sanering?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 413 van 1 maart 2024
van KAROLIEN GROSEMANS
1. Het beschrijvend bodemonderzoek is op dit moment nog in uitvoering. Dit onderzoek 
wordt immers in verschillende fases uitgevoerd. De huidige timing voor het indienen 
van het bodemonderzoek is 1 juni 2024.
2. Als uit het beschrijvend bodemonderzoek blijkt dat er saneringsmaatregelen 
noodzakelijk zijn, dan zal de hulpverleningszone Zuidwest Limburg de sanering moeten 
uitvoeren. Zij zijn door de Openbare Vlaamse Afvalstoffenmaatschappij (OVAM) 
aangeduid als saneringsplichtige.
Als uit het beschrijvend bodemonderzoek blijkt dat er vervolgstappen noodzakelijk 
zijn, dan zal de bodemsanering starten met het opstellen van een 
bodemsaneringsproject. Dat is een rapport waarin bepaald wordt hoe de 
bodemsaneringswerken kunnen uitgevoerd worden. De effectieve 
bodemsaneringswerken zelf worden later uitgevoerd.
De eigenaars van gronden waar bodemsaneringswerken moeten uitgevoerd worden, 
zullen hierover tijdig geïnformeerd worden. Ze kunnen dan ook eventuele opmerkingen 
of bezwaren formuleren op het voorgestelde saneringsconcept. De opmerkingen zullen 
dan mee opgenomen worden bij de evaluatie van het bodemsaneringsproject.
