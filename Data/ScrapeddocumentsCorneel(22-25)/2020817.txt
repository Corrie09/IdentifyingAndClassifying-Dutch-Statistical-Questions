title: Vlaamse overheid - Transparantie overheidsopdrachten
thema: Vlaamse administratie
pdf link: https://docs.vlaamsparlement.be/pfile?id=2020817
thema link: https://www.vlaamsparlement.be/parlementaire-documenten/schriftelijke-vragen/1784290
SCHRIFTELIJKE VRAAG
nr. 81
van SIHAME EL KAOUAKIBI
datum: 1 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaamse overheid  - Transparantie overheidsopdrachten
Met betrekking tot overheidsopdrachten bestaat nog heel wat onduidelijkheid voor de 
burgers. Zij hebben in dezen recht op informatie. Zij hebben die informatie nodig om te 
kunnen bepalen of hun belastinggeld op behoorlijke wijze wordt besteed.
1. Op welke wijze worden overheidsopdrachten beoordeeld en toegewezen om actieve 
belangenvermenging bij politici te voorkomen?
2. Hoe gebeurt dat in het bijzonder bij langdurige duurzame overheidsopdrachten zoals 
wegenwerken en signalisatie die een groot deel uitmaken van de uitgaven van het 
Vlaamse Gewest?
3. Hoe wordt de communicatie in zulke dossiers, van aanvraag tot toekenning, inclusief 
tussentijdse en definitieve controle, transparant bijgehouden, opgevraagd en 
nagegaan?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 81 van 1 december 2023
van SIHAME EL KAOUAKIBI
Ik ben als minister steeds bereid om vragen van Vlaamse volksvertegenwoordigers te 
beantwoorden, maar ik moet uiteraard wel binnen mijn bevoegdheden blijven. Ik kan voor 
wat uw vragen betreft, dan ook enkel antwoorden voor mijn eigen beleidsvelden. In de 
mate dat uw vragen peilen naar de transparantie die geboden wordt over alle 
overheidsopdrachten die de Vlaamse overheid plaatst, moet ik evenwel naar collega 
ministers doorverwijzen. 
Vanzelfsprekend plaatsen de entiteiten onder mijn gezag hun overheidsopdrachten volgens 
de toepasselijke regelgeving. In het bijzonder verwijs ik daarbij naar de wet inzake 
overheidsopdrachten van 17 juni 2016 en het Koninklijk Besluit plaatsing 
overheidsopdrachten in de klassieke sectoren van 18 april 2017. Die bevatten de regels 
die ervoor zorgen dat er zich bij de plaatsing van overheidsopdrachten geen 
belangenconflicten kunnen voordoen. Ook de zogenaamde draaideurconstructies worden 
daarin geregeld. Ze bevatten ook de bepalingen over hoe een overheidsopdracht moet 
worden beoordeeld en toegewezen. Voor toelichting over de toepassing van die regels in 
het kader van wegenwerken en signalisatie verwijs ik verder naar mijn collega, de minister  
bevoegd voor het beleidsdomein Mobiliteit en Openbare Werken. Die kan ook meer 
informatie verschaffen over de communicatie in zulke dossiers.
