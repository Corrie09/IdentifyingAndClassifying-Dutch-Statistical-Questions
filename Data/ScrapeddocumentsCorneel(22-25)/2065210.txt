title: VDAB - Begeleiding Oekraïense vluchtelingen
thema: Werk
pdf link: https://docs.vlaamsparlement.be/pfile?id=2065210
thema link: https://www.vlaamsparlement.be/parlementaire-documenten/schriftelijke-vragen/1828960
SCHRIFTELIJKE VRAAG
nr. 424
van AXEL RONSE
datum: 28 mei 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Begeleiding Oekraïense vluchtelingen
De vluchtelingen uit Oekraïne krijgen van de Europese Unie automatisch het bijzondere 
statuut van ‘tijdelijk ontheemde’. Daardoor krijgen ze gedurende een jaar bescherming 
zonder dat ze asiel (verzoek om internationale bescherming) hoeven aan te vragen. 
Oekraïense vluchtelingen hebben onmiddellijk recht op een A-kaart. Daarmee opent men 
alle rechten zoals voor andere legaal verblijvende vreemdelingen: equivalent leefloon, 
aansluiting ziekteverzekering, toegang arbeidsmarkt, groeipakket, ... De tijdelijke 
bescherming geldt voor een jaar, maar kan nog twee keer met zes maanden worden 
verlengd. Aangezien de betrokkenen recht hebben op een equivalent leefloon, liggen de 
begeleiding en de activering in handen van het OCMW. VDAB heeft voorbereidingen 
getroffen om de Oekraïense oorlogsvluchtelingen te begeleiden naar werk en kan, 
momenteel enkel op vrijwillige basis, worden ingeschakeld.
1. Hoeveel extra trajectbegeleiders/medewerkers heeft VDAB ingeschakeld voor de 
begeleiding van de Oekraïense vluchtelingen naar werk? Wat is het takenpakket van 
die medewerkers en hoe worden ze ingeschakeld? 
2. Wat is het plan van aanpak van VDAB met betrekking tot de Oekraïense vluchtelingen? 
Hoe zien het onthaalprogramma en de begeleiding naar werk er in de praktijk uit? 
3. Welke budgetten reserveert VDAB voor de begeleiding van de Oekraïense 
vluchtelingen? Hoeveel werd er momenteel al besteed? 
4. Hoeveel Oekraïense vluchtelingen ontvangen een equivalent leefloon? Hoeveel 
Oekraïense vluchtelingen die een equivalent leefloon ontvangen, waren of zijn aan de 
slag in het kader van artikel 60/TWE OCMW? Graag een overzicht per gender, leeftijd, 
opleidingscategorie en gemeente en dat sinds februari 2022. 
5. Hoeveel en welke OCMW’s doen een beroep op VDAB voor de begeleiding van de 
Oekraïense vluchtelingen naar werk? Graag een overzicht per gemeente en sinds 
februari 2022.
6. Hoeveel Oekraïense vluchtelingen zijn gestart met een opleiding bij VDAB of de 
partners? Hoeveel volgen lessen Nederlands of taalcoaching via VDAB? Graag een 
overzicht per gemeente en dat sinds februari 2022. 
7. Hoe wordt samengewerkt met de uitzendkantoren en eventuele andere partners om 
de Oekraïense vluchtelingen te begeleiden naar een job?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 424 van 28 mei 2024
van AXEL RONSE
1. Er zijn op dit moment 39 extra bemiddelaars ingezet voor het begeleiden van 
Oekraïense ontheemden.
De bemiddelaars worden meestal ingezet in de basisdienstverlening van VDAB en 
helpen ook andere anderstalige werkzoekenden verder. Dit wil zeggen dat zij klanten 
ondersteunen bij het inschrijven, de klant verder inschatten en de vervolgstappen in 
het traject naar werk bepalen en opvolgen. Zij leggen ook contacten met de sectorale 
dienstverlening, bijvoorbeeld als de klant een helder jobdoelwit heeft en over de juiste 
competenties beschikt, voor het zoeken naar en invullen van vacatures. 
2. Net zoals voor andere VDAB-klanten wordt bij tijdelijk ontheemde Oekraïners de 
afstand tot de Vlaamse arbeidsmarkt ingeschat. De resultaten van die inschatting zijn 
de basis voor het bepalen van het traject naar werk. Afhankelijk van hun opleiding, 
competenties en de werkervaring in hun thuisland kiezen ze samen met hun 
bemiddelaar een of meerdere jobdoelwitten. Ze worden zo veel mogelijk sectoraal 
bemiddeld. Wanneer ze een relatief grote afstand tot de arbeidsmarkt hebben, krijgen 
ze intensieve begeleiding bij VDAB of haar partners. Het ondersteuningsaanbod van 
VDAB en haar partners - inclusief competentieversterking en werkplekleervormen - 
staat open voor iedere werkzoekende burger en dus ook voor tijdelijk ontheemden. 
Het begeleidingstraject van tijdelijk ontheemde Oekraïners volgt zo veel mogelijk de 
reguliere dienstverlening voor anderstaligen.
3. Voor 2022 en 2023 samen was een budget voorzien van 14,079 miljoen euro. De 
uitgaven voor Oekraïense vluchtelingen voor de jaren 2022 en 2023 worden echter niet 
gefinancierd vanuit de Oekraïne-provisie maar vanuit Europese React-EU middelen. De 
effectieve uitgaven voor deze jaren bedroegen 13,677 miljoen euro. Voor 2024 zijn wel 
middelen vastgelegd vanuit de Oekraïne-provisie en dit voor een bedrag van 6,427 
miljoen euro. 
4. Eind april 2024 waren 5.877 Oekraïense vluchtelingen bij VDAB ingeschreven als 
leefloner.
691 Oekraïense vluchtelingen zijn aan de slag gegaan met een actie TWE OCMW in de 
periode maart 2022 tot april 2024. De indeling naar geslacht, leeftijd, scholingsgraad 
en gemeente is opgenomen in sheet 1 in bijlage 1.
5. 288 gemeenten deden beroep op VDAB en partners voor de begeleiding van Oekraïense 
vluchtelingen naar werk.
De indeling naar gemeente is opgenomen in sheet 2 in bijlage1.
6. 1.491 Oekraïense vluchtelingen zijn gestart met een actie competentieversterking. De 
indeling per gemeente is opgenomen in sheet 3 van bijlage 1.
12.759 Oekraïense vluchtelingen zijn gestart met een opleiding Nederlands of 
taalcoaching. De overgrote meerderheid startte die lessen rechtstreeks via het 
volwassenenonderwijs. Daarbovenop startten 944 Oekraïense vluchtelingen een actie 
Nederlands via VDAB. De indeling per gemeente is opgenomen in sheet 4 van bijlage 
1.
7. Het Departement Werk en Sociale Economie lanceerde een oproep waarop sectoren 
met een sectorconvenant vrijblijvend konden  intekenen. Het opzet was om via het 
samenbrengen van de juiste partners, het snel detecteren van geschikte vacatures, 
werkplekken voor werkplekleren ervoor zorgen dat de vacatures efficiënt tot bij de 
doelgroep geraken. 13 sectoren tekenden hierop in en met hen werd dan ook een 
addendum aan de sectorconvenanten ‘sectorgerichte aanpak van de Oekraïne crisis’ 
afgesloten. Complementair aan de eigen dienstverlening werkt VDAB mee aan 
verschillende initiatieven. Denk maar aan de initiatieven van Travi (uitzendsector) of 
de social profitsalons die VIVO speciaal organiseerde voor Oekraïense ontheemden. 
Uitzendkantoren gebruiken VDAB als kanaal om de vacatures van hun klanten te 
promoten. Op die manier hebben alle werkzoekenden via de website van VDAB ook 
toegang tot de vacatures bij de klanten van uitzendpartners.
BIJLAGE
●Sheet 1: vraag 4) Tijdelijk ontheemde Oekraïners ingeschreven bij VDAB als leefloner 
eind april 2024.
●Sheet 2: vraag 4) Tijdelijk ontheemde Oekraïners met actie TWE OCMW per geslacht, 
leeftijd, scholingsgraad en gemeente
●Sheet 3: vraag 5) Gemeenten die beroep doen op VDAB voor de begeleiding van 
Oekraïners met equivalent leefloon
●Sheet 4: vraag 6) Aantal Oekraïense vluchtelingen met een opleiding bij VDAB of 
partners per gemeente.
●Sheet 5: vraag 6) Aantal Oekraïense vluchtelingen met een opleiding Nederlands bij 
VDAB of partners per gemeente.
