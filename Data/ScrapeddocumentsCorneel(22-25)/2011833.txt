title: Droogdokkensite Antwerpen - Omvorming tot maritieme belevingssite
thema: Onroerend erfgoed
pdf link: https://docs.vlaamsparlement.be/pfile?id=2011833
thema link: https://www.vlaamsparlement.be/parlementaire-documenten/schriftelijke-vragen/1773475
SCHRIFTELIJKE VRAAG
nr. 26
van MANUELA VAN WERDE
datum: 19 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Droogdokkensite Antwerpen  -  Omvorming tot maritieme belevingssite
De droogdokkensite in Antwerpen is dé scheidingslijn tussen haven en stad, en een plek 
die vaak over het hoofd gezien wordt door toeristen. De site in het noorden van de stad 
was vroeger de plek waar boten hersteld werden in een van de negen droogdokken. Naast 
de droogdokken zijn er ook twee werkhuizen voor de vroegere scheepsherstellers, en twee 
pomphuizen. 
Ik denk dat elke Antwerpenaar méér dan tevreden is dat de stad binnen afzienbare tijd de 
plek omvormt tot een publieke maritieme belevingssite. Voor de werken werd 5 miljoen 
euro vrijgemaakt vanuit het Vlaamse relancefonds. Op de officiële website van de stad 
Antwerpen lees ik dat - als alles volgens plan verloopt - de werken in 2024 zullen starten. 
1. Kan de minister een algemene stand van zaken geven van het dossier?
2. Zijn de vooropgestelde plannen nog haalbaar gezien de inflatie en de gestegen 
bouwkosten? 
3. Is het varend erfgoed (Céphée, West-Hinder III) dat op de site tentoongesteld zal 
worden in goede staat of zijn er nog restauratiewerken nodig?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 26 van 19 oktober 2023
van MANUELA VAN WERDE
1. AG Vespa herbestemt de stadsdroogdokkensite in twee fasen: eerst het zuidelijke deel, 
droogdokken 1 tot en met 6, en erna het Maritiem Belevingscentrum. De voorziene 
maximale bijdrage van 5 miljoen euro vanuit het relanceplan ‘Vlaamse Veerkracht’ zou 
ingezet worden op de restauratie van droogdokken 1 tot en met 4, de deuren van droog-
dok 6 en het oude pompgebouw.
In juni 2023 deelde AG Vespa mee de beheersvisie wat te wijzigen en meer in te zetten 
op de restauratie van dok 6 in plaats van de deuren van dok 1 en 2 nu al te vernieuwen. 
Het aangepaste dossier zal in december 2023 worden ingediend bij de administratie, 
die dit voorstel kan ondersteunen. 
Intussen bereiden de ontwerpers de omgevingsvergunningsaanvraag voor. De 
opdrachtgever moet nog verschillende gebouwen ontruimen en het varend erfgoed 
deels verplaatsen naar het noordelijke deel van de site, met name naar droogdokken 8, 
9 en 10. In april 2024 voorziet men de start van de uitvoering van de werken, die klaar 
moeten zijn in functie van de uitbetalingsaanvraag van de voorziene middelen in de 
eerste helft van 2026. Er is nog geen beslissing genomen over het tijdstip van start van 
de werken aan het noordelijke deel van de site.
2. De recentste kostenraming is van juni 2023, ik kan er dus vanuit gaan dat de prijzen 
een correcte inschatting zijn en de uitvoering haalbaar is. De ontwerpers werken 
momenteel aan het uitvoeringsdossier met een aangepaste raming, omwille van de 
vermelde wijzigingen. Hiermee kunnen geselecteerde aannemers een prijs maken. De 
aanbesteding zal plaats vinden in maart 2024. Pas daarna zijn de werkelijke kosten 
gekend.
3. Op de site bevinden zich verschillende historische schepen. Het beschermde lichtschip 
Westhinder III is in goede staat. De Stichting Maritiem Patrimonium (MPM) zorgt voor 
het onderhoud en de openstelling van het vaartuig. Het als monument beschermde 
Walenschip Céphée ligt buiten de site in een hal, aan de overzijde van de 
Droogdokkenweg. Dit schip heeft dringend nood aan restauratie. De vzw Vrienden van 
het Nationaal Scheepvaartmuseum wil dit schip beheren en openstellen, en werkt samen 
met de stad Antwerpen aan een beheersovereenkomst.
