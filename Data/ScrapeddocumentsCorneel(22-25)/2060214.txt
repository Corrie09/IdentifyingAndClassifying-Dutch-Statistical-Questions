title: Teelt energiegewas miscanthus - Evolutie
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2060214
thema link: https://www.vlaamsparlement.be/parlementaire-documenten/schriftelijke-vragen/1814358
SCHRIFTELIJKE VRAAG
nr. 350
van STEFAAN SINTOBIN
datum: 20 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Teelt energiegewas miscanthus  -  Evolutie 
Miscanthus of olifantsgras is een C4-grassoort uit Zuidoost-Azië en valt onder de 
energiegewassen. Het gewas is efficiënt in het opslaan en omzetten van CO 2 in biomassa 
- tot vier keer zoveel als 1 hectare bos - en kan voor allerlei verschillende doeleinden 
worden gebruikt. In Nederland en Frankrijk wordt dat gewas steeds meer geteeld, en ook 
daar zijn er stemmen om meer op de teelt van miscanthus in te zetten.
1. Werd door het Instituut voor Landbouw-, Visserij- en Voedingsonderzoek (ILVO) en/of 
andere agentschappen/instituten van de Vlaamse Regering/overheid tijdens deze 
legislatuur al (bijkomend) onderzoek naar miscanthus gedaan? Zo ja, wat waren de 
precieze bevindingen? Welke voordelen/nadelen heeft het gewas precies?
2. Acht de minister het als gevolg van die onderzoeken opportuun om meer in te zetten 
op de teelt van miscanthus? Waarom wel/niet? Welke maatregelen/initiatieven zal de 
minister desgevallend nemen?
3. Hoeveel hectaren miscanthus werden in Vlaanderen jaarlijks sinds 2019 geteeld? Hoe 
evalueert de minister de jaarlijkse evolutie van een hectare geteelde miscanthus?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 350 van 20 maart 2024
van STEFAAN SINTOBIN
1. Binnen mijn bevoegdheid werd door het Instituut voor Landbouw-, Visserij- en 
Voedingsonderzoek (ILVO) onderzoek gevoerd naar de mogelijkheden van Miscanthus 
voor de Vlaamse landbouw. Dit gebeurde binnen Interegionale projecten (Growing a 
Green Future, Interreg Vlaanderen-Nederland, 2017-2019), nationale projecten (I-
LoVe-T, 2015-2016) en Europese projecten (Optimisc -OPTimising MISCanthus 
biomass quality for biobased applications, 2016).
Miscanthus heeft een hoog opbrengstpotentieel en vereist slechts een beperkte input. 
Het is een meerjarig gewas dat twee jaar na aanplant tot een jaarlijkse biomassa 
productie kan komen van 15-20 ton droge stof per hectare ( Muylle et al. 2015). Indien 
geoogst wordt in het voorjaar, is een stikstofbemesting niet noodzakelijk. Verder is 
enkel in het eerste en tweede jaar na aanplant onkruidbestrijding noodzakelijk. Vanaf 
het derde jaar is de aanplant voldoende dens om te concurreren met eenjarige 
onkruiden.
Miscanthus biedt een grote diversiteit aan valorisatiemogelijkheden. ILVO voerde 
bijvoorbeeld onderzoek naar de mogelijke valorisatietrajecten van de houtige biomassa 
die geoogst wordt bij miscanthus. De biomassa is van houtige aard, maar met een zeer 
lage densiteit waardoor de oogst ofwel gecompacteerd moet worden ofwel op korte 
afstand gevaloriseerd wordt.
Uit onderzoek blijkt dat miscanthus energetisch gevaloriseerd kan worden 
(verbranding), gebruikt kan worden als mulch of bodembedekker/verbeteraar of als 
stalstrooisel. Meer recente toepassingen situeren zich in materiaaltoepassingen in de 
bouw of papierindustrie (isolatie panelen, lemen, filler in kunststoffen, …).
Miscanthus kan ook ecosysteemdiensten leveren. Het kan ingezet worden op nattere 
percelen, waar bijvoorbeeld de teelt van korrelmais niet meer haalbaar is omwille van 
risico op te natte omstandigheden bij de oogst. Het oogsttijdstip van miscanthus is vrij 
flexibel te kiezen en varieert afhankelijk van de weersomstandigheden van eind maart 
tot begin mei.
Miscanthus is zeer interessant bij kwetsbare percelen (bv. erosiegevoelige percelen) 
omdat: 
- er geen nood is aan bemesting;
- er slechts een beperkte input van pesticides nodig is,
- het een goed wortelstelsel heeft (rhizomen in de bovenste 5 cm en een dieper 
wortelstelsel).
Onderzoek in Polen toonde aan dat een miscanthusboord haaks op de helling 
resulteerde in 17% minder waterrun-off, 29% minder bodemerosie en 33% minder 
nutriëntenverlies t.o.v. het controleveld.
2. De teelt van miscanthus wordt momenteel al vanuit het beleid gestimuleerd vanwege 
zijn potentieel. Zo is miscanthus een van de meerjarige teelten waarvoor  binnen het 
GLB 2023-2027 steun gegeven wordt vanwege een positieve impact op het milieu en 
het klimaat. Deze steun valt onder de agromilieuklimaatmaatregel ‘Inzaai van 
meerjarige milieu-, biodiversiteitsvriendelijke of klimaatbestendige teelten’. Daarnaast 
wordt binnen de werkagenda bio-economie van Vlaanderen Circulair ingezet op de 
uitbouw van de vezelketen in Vlaanderen (Vezel 2.0) en het sluiten van de 
koolstofcyclus. In 2024 gebeurt dit via de acties bio-gebaseerd bouwen en 
koolstofopslag.
3. Bijlage 1 geeft een overzicht van de evolutie van het areaal miscanthus in Vlaanderen 
in de periode 2019-2023. Het totaalareaal is weliswaar nog steeds beperkt, maar de 
stijgende oppervlakte bevestigt het potentieel van de teelt van dit gewas.
BIJLAGE
Jaarlijks areaal miscanthus (in ha) in Vlaanderen voor de periode 2019-2023
