title: Seksueel grensoverschrijdend gedrag op school - Bevindingen bevraging Vlaamse Scholierenkoepel
thema: Onderwijs en Vorming
pdf link: https://docs.vlaamsparlement.be/pfile?id=2016476
thema link: https://www.vlaamsparlement.be/parlementaire-documenten/schriftelijke-vragen/1780325
SCHRIFTELIJKE VRAAG
nr. 131
van ROOSMARIJN BECKERS
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Seksueel grensoverschrijdend gedrag op school  -  Bevindingen bevraging Vlaamse 
Scholierenkoepel
Recent hield de Vlaamse Scholierenkoepel (VSK) een brede bevraging over de schoolse 
bevindingen en het welzijn van scholieren. Daarin kwamen bij het onderdeel fysieke en 
mentale veiligheid en integriteit enkele opmerkelijke resultaten naar voren rond seksueel 
grensoverschrijdend gedrag op school. 15% zegt dat ze op school al seksueel 
grensoverschrijdend gedrag zagen door een leerling. 8% geeft aan dat ze dit zagen 
gebeuren door een leerkracht of andere volwassene. Bij scholieren in de derde graad zag 
12% al eens grensoverschrijdend gedrag door een leerkracht of een andere volwassene.
Wat de vraag betreft of de leerlingen zelf al seksueel grensoverschrijdend gedrag 
ondervonden, zien we dat 7% van de bevraagde scholieren ooit al in aanraking kwam met 
seksueel grensoverschrijdend gedrag op school door een leerling en 3% door een 
leerkracht. Bij meisjes uit de derde graad is dat 9% (door een leerling) en 6% (door een 
leerkracht).
Zoals ook bleek uit het antwoord van de minister op mijn eerdere vraag om uitleg over 
misbruik en grensoverschrijdend gedrag bij (jonge) kinderen en de rol die het onderwijs 
daarin kan spelen, zijn er al heel wat preventieve en curatieve initiatieven en acties, maar 
volgens VSK en Sensoa zijn er nog altijd lacunes in het beleid waardoor de drempel om 
seksueel grensoverschrijdend gedrag te melden te hoog blijft en dit soort gedrag dus kan 
blijven voortbestaan op school.
Om het tij te keren pleit de scholierenkoepel voor meer preventie op school, onder meer 
via de lessen seksuele opvoeding. Ook moet er volgens VSK een anoniem meldpunt komen 
waar leerlingen met hun klachten terecht kunnen. Leerlingen kunnen (seksueel) 
grensoverschrijdend gedrag altijd melden op school (dus bij een leraar, 
leerlingenbegeleider of directielid) of aan het centrum voor leerlingenbegeleiding (CLB), 
maar daar bestaat nog altijd heel wat schroom rond. Men kan wel anoniem melding maken 
bij het Kinderrechtencommissariaat of bij het net nieuw opgerichte algemeen Vlaams 
extern meldpunt grensoverschrijdend gedrag, dat fungeert in de schoot van het Vlaams 
Mensenrechteninstituut, maar blijkbaar vinden leerlingen moeilijk de weg naar die kanalen, 
vooral omdat ze nog te weinig gekend zijn.
1. Hoe evalueert de minister de genoemde cijfers en bevindingen uit de bevraging van 
VSK?
2. De resultaten zijn erg verontrustend, maar het probleem rond seksueel 
grensoverschrijdend complex en de afhandeling ervan is natuurlijk vrij complex.
Zal de minister de problematiek verder onderzoeken zodat we meer inzicht krijgen in 
enerzijds de concrete profielen van slachtoffers en daders op school en anderzijds de 
manieren waarop meldingen op school worden afgehandeld?
3. Volgens Jolien Peeters van Sensoa hebben nog niet alle scholen aanspreekpunten of 
een preventief beleid rond seksueel grensoverschrijdend gedrag. Nochtans maakt zo’n 
preventief beleid deel uit van het algemene welzijnsbeleid op school, wat een decretale 
verplichting is en onderdeel van het referentiekader voor onderwijskwaliteit. In die 
hoedanigheid worden de aanwezigheid en kwaliteitsvolle implementatie van het 
welzijnsbeleid ook gecontroleerd door de onderwijsinspectie.
Zal de minister de inspectie opdragen om daar strikter op toe te zien en dat aspect 
eventueel te laten opnemen als een aparte focus waarover gerapporteerd moet 
worden, om scholen meer aan te zetten om daar effectief beter werk van te maken?
4. Zal de minister meer inzetten op het aanstellen en opleiden van vertrouwenspersonen 
op school? Zo niet, waarom niet?
5. Zal de minister werk maken van een apart anoniem en toegankelijk meldpunt voor 
grensoverschrijdend gedrag in de schoolcontext? Zo niet, hoe zal hij ervoor zorgen dat 
het algemeen Vlaams extern meldpunt grensoverschrijdend gedrag meer algemeen 
bekend geraakt bij het leerlingenpubliek?
6. Welke eventuele andere maatregelen neemt de minister om zowel preventief als 
curatief adequater op te treden tegen seksueel grensoverschrijdend gedrag op school?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 131 van 16 november 2023 
van ROOSMARIJN BECKERS
Grensoverschrijdend gedrag is voor mij een belangrijk speerpunt in het beleid. De school 
moet een plek zijn waar leerlingen tot leren kunnen komen en een veilige leeromgeving is 
daarbij onontbeerlijk. Daarbij trek ik als minister duidelijke lijnen in het zand. We mogen 
en zullen niet wegkijken en geven een duidelijk signaal dat elk geval van seksueel 
grensoverschrijdend gedrag er één te veel is. Daarbij is het voor mij cruciaal dat de school 
geen eiland is onze samenleving. Grensoverschrijdend gedrag is immers een 
maatschappelijk fenomeen dat onze scholen binnenkomt. Ik pleit dan ook voor een domein 
overschrijdende aanpak, waarin de school haar rol speelt. Niemand wint bij verkokerd 
beleid. En al zeker de slachtoffers van grensoverschrijdend gedrag niet. 
Dit thema kwam eind november ook ter sprake tijdens een gesprek met de voorzitter en 
coördinator van de Vlaamse Scholierenkoepel. 
Als minister van Onderwijs zet ik scholen aan om werk te maken van een veilig 
schoolklimaat waarin elke leerling zich optimaal en veilig kan ontwikkelen. 
Grensoverschrijdend gedrag, van welke aard ook, hoort hier niet in thuis. Ik wil verder 
inzetten op preventie en het versterken van scholen om hier gepast op te reageren indien 
het toch gebeurt.
 
Via verschillende overlegfora volgen we de situatie op de voet. Zo is er de werkgroep 
integriteit, waarin afstemming plaatsvindt tussen mijn administratie en de 
aanspreekpunten integriteit bij de onderwijskoepels, GO! en CLB-centrumnetten, 
eventueel samen met relevante experten. Daarnaast is er ook overleg met politie-en 
veiligheidsdiensten waar dit thema besproken kan worden. 
Vanaf schooljaar 2021-2022 is er reeds een versterkt kwaliteitstoezicht op het beleid op 
leerlingenbegeleiding in scholen, waarvan het welzijnsbeleid ook deel van uitmaakt. De 
onderwijsinspectie zal het beleid op leerlingenbegeleiding steeds doorlichten. Ook de 
kernactiviteiten van de CLB’s (signaalfunctie en consultatieve leerlingenbegeleiding) 
worden doorgelicht.
Op het niveau van de school, wil ik me hoeden voor een one-size-fits-all-aanpak. Elke 
school is anders en de werking rond grensoverschrijdend gedrag is per definitie een aanpak 
die afhangt van de specifieke schoolcontext. Het is aan de scholen om binnen hun beleid 
op leerlingenbegeleiding hier afspraken rond te maken, eventueel vertrouwenspersonen 
aan te stellen en te zorgen voor de nodige ondersteuning. De pedagogische 
begeleidingsdienst of een externe dienst kunnen de school helpen bij het uitwerken, 
implementeren en evalueren van hun beleid. Vanuit de overheid willen we scholen daarin 
ondersteunen én controleren, maar ik hoed me voor het opleggen van één centrale aanpak. 
Mijn administratie bekijkt samen met het Meldpunt Grensoverschrijdend gedrag hoe de 
werking optimaal op de onderwijscontext kan worden afgestemd. De komende maanden 
is het de bedoeling om aan draaiboeken te werken. Hierbij wordt er rekening gehouden 
met in onderwijs al bestaande draaiboeken en het werk van de aanspreekpunten. 
Ik verwijs ook graag naar het eerder gegeven antwoord op de recente vraag om uitleg nr. 
3541.
