title: Werkgroep Institutionele Zaken - Betere afstemming tussen NMBS, De Lijn en andere vervoermaatschappijen
thema: Mobiliteit en Verkeer
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2059736
thema link: https://www.vlaamsparlement.be/parlementaire-documenten/schriftelijke-vragen/1806601
SCHRIFTELIJKE VRAAG
nr. 708
van KARL VANLOUWE
datum: 27 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Werkgroep Institutionele Zaken  -  Betere afstemming tussen NMBS, De Lijn en andere 
vervoermaatschappijen 
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting. 
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het overleg om de procedures te optimaliseren, en werk te maken 
van een betere afstemming tussen de NMBS, De Lijn en andere vervoersmaatschappijen 
als prioriteit naar voren geschoven.
1. Welke concrete stappen zijn er gezet met het oog op overleg tussen de NMBS, De Lijn 
en andere vervoersmaatschappijen voor een betere onderlinge afstemming en een 
optimalisatie van de procedures?
2. Graag een overzicht van alle overlegmomenten voor een betere afstemming tussen de 
verschillende vervoersmaatschappijen. In het bijzonder wat betreft:
a) de dienstregeling;
b) de data-uitwisseling; 
c) de tariefintegratie.
3. Graag een overzicht van de concrete output van die overlegmomenten.
4. Hoe evalueert de minister de bestaande bevoegdheidsverdeling op het vlak van 
mobiliteit in globo en in welke mate is die verdeling voldoende aangepast aan de 
mobiliteitsnoden en de realiteiten van Vlaanderen? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 708 van 27 februari 2024
van KARL VANLOUWE
1. Sinds de introductie van Mobib bestaat er een samenwerking tussen de verschillende 
OV-maatschappijen, de Belgian Mobility Card (BMC), met tot voor kort een focus op 
de werking van een ‘card-based’ interoperabel vervoerbewijs. Het speelveld van de 
BMC, intussen hernoemd naar Belgian Mobility Company, werd uitgebreid naar een 
breder pallet van (digitale) services en producten, nu ook gericht op interoperabiliteit 
voor wat betreft reisinformatie en routeplanning.
2. Sinds 2022 wordt een halfjaarlijks operationeel overleg georganiseerd tussen de 
netwerkontwikkelaars van NMBS en De Lijn. In dit overleg wordt diverse informatie 
over het aanbod uitgewisseld (pijnpunten, voorziene wijzigingen, zaken die in de 
pijplijn zitten …) 
Door de verbreding van de scope van de BMC werd in mei 2023 een hernieuwde 
governance uitgetekend. De governance bestaat uit verschillende werkgroepen en 
workstreams die op regelmatige tijdstippen samenkomen, waarin telkens 
vertegenwoordigers van elke OV-maatschappij zetelen. In essentie zijn er twee 
focuspunten/workstreams: alles wat gericht is op het realiseren van interoperabele 
vervoerbewijzen enerzijds, en alles wat gericht is op het realiseren van interoperabele 
passagiersinformatie/reisinformatie anderzijds. 
Daarnaast zijn er verschillende vaste overlegmomenten waarop tarieven besproken 
worden (in het kader van het GEN Brussel, over de Brupass(XL) producten, waar 
minstens maandelijks wordt overlegd; periodiek overleg over de Combi formules met 
NMBS - City Pass; en verder punctueel overleg in het kader van tariefintegratie tussen 
de OV-maatschappijen).
3. Als resultaat van het operationeel overleg ontving De Lijn in 2023 de 
ontwerpdienstregeling van de NMBS voor het volgende jaar voor het eerst al in mei. 
Voorheen ontving De Lijn pas in het najaar een detailinzicht, na goedkeuring door 
Infrabel. Inzicht in de ontwerpdienstregeling in het voorjaar laat toe om veel vroeger 
dan voorheen eventuele pijnpunten of opportuniteiten in beeld te krijgen. 
In de twee workstreams wordt er gewerkt aan het bepalen van een 
gemeenschappelijke standaard voor intermodale en real-time routeplanning, alsook 
de positionering en kenmerken van een centrale datahub. Concrete afspraken over 
reisproducten, tarieven en productvoorwaarden worden eveneens afgestemd in deze 
overlegmomenten.
4. Het is voor de burger en (potentiële) reiziger belangrijk dat er een vlot, betrouwbaar 
en attractief mobiliteitsaanbod wordt aangeboden, ongeacht wie dat aanbod uitvoert. 
Binnen basisbereikbaarheid zetten we ook in op combimobiliteit, waarbij het natuurlijk 
belangrijk is dat die combinatie van vervoermiddelen zo vlot mogelijk kan gebeuren. 
Daar is de voorbije jaren op ingezet, o.a. door de samenwerking van de verschillende 
OV-maatschappijen op het vlak van tarifering, maar ook op het vlak van afstemming 
en geïntegreerde informatieverlening. Op regionale schaal vindt er bv. via de 
vervoerregioraden overleg plaats tussen De Lijn, NMBS en andere mobiliteitsactoren.
