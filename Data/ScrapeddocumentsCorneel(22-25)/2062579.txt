title: Sociale huurders - Woonbegeleiding
thema: Welzijn en Gezin
Wonen
pdf link: https://docs.vlaamsparlement.be/pfile?id=2062579
thema link: https://www.vlaamsparlement.be/parlementaire-documenten/schriftelijke-vragen/1818207
SCHRIFTELIJKE VRAAG
nr. 331
van KATRIEN SCHRYVERS
datum: 8 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Sociale huurders  -  Woonbegeleiding
De doelgroep van de sociale huisvesting is een groep waarin bij een aantal de combinatie 
van een laag inkomen met diverse andere kwetsbaarheden voorkomt. De sociale 
huisvesting maakt voor die groep een belangrijk verschil, niet alleen door te verhuren 
tegen lagere huurprijzen, maar ook door aandacht te hebben voor die kwetsbaarheden 
binnen de huisvestingssituatie.
De begeleidende maatregelen die de basisbegeleidingstaken van sociale verhuurders 
overstijgen, vallen onder woonbegeleiding. Woonbegeleiding wordt aangeboden door de 
welzijnsactoren waarmee de sociale verhuurders kunnen samenwerken. Wat 
woonbegeleiding inhoudt, verschilt naargelang de sector (algemeen welzijnswerk, zorg 
voor personen met een handicap, geestelijke gezondheidszorg en jeugdhulp).
Binnen de sector van de geestelijke gezondheidszorg (ggz) werden tussen maart 2018 en 
december 2020 proefprojecten gefinancierd door de Vlaamse overheid. Het concrete doel 
van de proefprojecten is de realisatie van een nauwere samenwerking met de sociale 
huisvestingsmaatschappijen en de sociale verhuurkantoren om zorgmijdende personen 
met ernstige psychische problemen vroegtijdig te identificeren en via aanklampende en 
outreachende zorg toe te leiden naar gepaste zorg (ggz, woonbegeleiding, gezinshulp, 
preventieve woonbegeleiding enzovoort) om zo uithuiszetting te voorkomen.
Het evaluatierapport bevatte een aantal aandachtspunten die zouden worden 
meegenomen bij de uitwerking van een nieuwe toekomstvisie voor de projecten 
aanklampende zorg naar zorgmijdende mensen met psychische problemen die sociaal 
huren.
Zowel huur- als woonbegeleiding stelt de sociale huurders in staat duurzaam en zelfstandig 
te wonen en aan de huurdersverplichtingen te voldoen. Beide vormen zijn een belangrijk 
middel in de preventie van uithuiszetting en in het voorkomen van bepaalde 
samenlevingsproblemen.
1. Hoeveel cliënten waren er op 31 december 2023 bij de centra algemeen welzijnswerk 
(CAW’s) geregistreerd voor ambulante woonbegeleiding en hoeveel voor preventieve 
uithuiszetting? Graag een opdeling of het gaat over private of sociale huisvesting.
2. Hoe evolueerden deze cijfers tegenover 31 december 2022? 
3. Wat is de stand van zaken met betrekking tot de projecten aanklampende zorg naar 
zorgmijdende mensen met psychische problemen die sociaal huren? Op welke manier 
worden die verdergezet?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 331 van 8 april 2024
van KATRIEN SCHRYVERS
1. Het aantal cliënten in ambulante woonbegeleiding en in begeleiding ‘preventie 
uithuiszetting’ bij de CAW is opgenomen in onderstaande tabel. Voor 
woonbegeleiding ambulant is geen opsplitsing naar aard van de huisvesting 
(private/sociale huur voorhanden).
Woonbegeleidingen 
2023Aantal 
cliënten: 
woonbegeleidi
ng ambulantAantal 
cliënten: 
preventie van 
uithuiszettingAandeel 
private 
huisvesting 
(preventie van 
uithuiszetting)Aandeel 
sociale 
huisvesting 
(preventie van 
uithuiszetting)
Antwerpen 440 210 50% 50%
Limburg 281 123 14% 86%
Oost-Vlaanderen 519 336 9% 91%
Brussel 132 9 33% 67%
Vlaams-Brabant 544 135 60% 40%
West-Vlaanderen 792 216 13% 87%
Totaal 2022 2.708 1.029 26% 74%
2. Het aantal cliënten in begeleiding in deze modules bleef vrij stabiel ten opzichte van 
2022.
Woonbegeleidingen 
2022Aantal 
cliënten: 
woonbegeleidi
ng ambulantAantal cliënten: 
preventie van 
uithuiszettingAandeel 
private 
huisvesting 
(preventie van 
uithuiszetting)Aandeel 
sociale 
huisvesting 
(preventie van 
uithuiszetting)
Antwerpen 457 181 48% 52%
Limburg 293 146 7% 93%
Oost-Vlaanderen 550 300 14% 86%
Brussel 148 14 64% 36%
Vlaams-Brabant 502 143 64% 36%
West-Vlaanderen 809 213 14% 86%
Totaal 2022 2759 997 27% 73%
3. De huidige projecten aanklampende zorg naar zorgmijdende mensen met psychische 
problemen die sociaal huren werden verlengd tot en met 31/12/2024. Voorts wordt 
er verder gewerkt aan een nieuwe toekomstvisie rond bemoeizorg in het reguliere 
geestelijke gezondheidsaanbod. In 2023 werden er vanuit het Departement Zorg 
gesprekken gevoerd met vertegenwoordigers van de huidige projecten en de 
koepelorganisatie van de IBW. Tijdens deze gesprekken werd gefocust op de hiaten 
die er momenteel nog bestaan betreffende het zorgaanbod voor zorgmijdende 
mensen met psychische problemen en werd verder ingezoomd op de specifieke 
meerwaarde van de bestaande projecten voor de sector GGZ. Het aanbieden van 
bemoeizorg aan zorgmijdende mensen wordt als een krachtige methodiek 
omschreven. Vanuit deze insteek wordt momenteel verder nagegaan in hoeverre de 
methodiek in te passen is binnen de bredere visie op het GGZ-beleid naar personen 
met een ernstige psychiatrische aandoening (EPA) in Vlaanderen.
