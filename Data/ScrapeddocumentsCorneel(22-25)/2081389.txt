title: N78 Rekem - Verkeersdoorstroming
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2081389
thema link: https://www.vlaamsparlement.be/parlementaire-documenten/schriftelijke-vragen/1834551
SCHRIFTELIJKE VRAAG
nr. 15
van ANDY PIETERS
datum: 17 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
N78 Rekem  -  Verkeersdoorstroming
Op de N78 in Rekem waren er de afgelopen jaren voortdurend infrastructuuraanpassingen, 
maar de verkeerssituatie is er verslechterd in plaats van verbeterd. De weg ging van twee 
rijstroken naar één rijstrook, er kwam een bijkomende rotonde en de gewone 
verkeerslichten werden vervangen door slimme verkeerslichten, maar de automobilist 
stond nog nooit zo vaak en zo lang stil. Tijdens de spits staat er één grote file van 
Opgrimbie tot Neerharen en de aansluitende zijstraten kreunen onder het sluipverkeer.
De burgemeester van Lanaken weigerde echter dat probleem aan te kaarten en wijst er 
steevast op dat de N78 een gewestweg is en dus niet onder zijn bevoegdheid valt. Hoewel 
de burgemeester en de voormalige minister van Mobiliteit en Openbare Werken tot 
dezelfde partij behoren en ook nog eens streekgenoten zijn en hoewel bij elke beslissing 
over Vlaamse gewestwegen overleg plaatsvindt tussen het Agentschap Wegen en Verkeer 
(AWV) en de burgemeester en schepenen, kregen ze het dus blijkbaar niet voor mekaar 
om dat probleem aan te pakken.
Amper een dag nadat minister Peeters aftrad, kondigde de burgemeester op zijn sociale 
media aan dat de verkeerssituatie op de N78 problematisch is. Daaruit blijkt dat de 
doorstroming van de N78 in Rekem een onzalige erfenis is. 
Maar, mogelijk is er licht aan de horizon. Met een nieuwe minister van Mobiliteit en 
Openbare Werken en nieuwe wegenwerken in aantocht is het interessant om de situatie 
grondig te herbekijken.
1. Overweegt de minister een onderzoek in te stellen naar de verkeerssituatie in Rekem 
en de impact van sluipverkeer op lokale straten?
2. Wat zijn de plannen van de minister om de verkeersdoorstroming op de N78 in Rekem 
te verbeteren, gezien de aanhoudende problemen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 15 van 17 oktober 2024
van ANDY PIETERS
1. Door de jaren heen zijn er verschillende ingrepen uitgevoerd aan de Rijksweg in Rekem. 
Hierbij is het verhogen van de verkeersveiligheid altijd het eerste aandachtspunt 
geweest, aangezien deze weg zeer ongevalsgevoelig is. Verder onderzoek naar het 
sluipverkeer op de gemeentewegen is door het Agentschap Wegen en Verkeer (AWV) 
momenteel niet voorzien.
2. In Rekem zijn er lokale doorstromingsproblemen door de toegenomen bedrijvigheid en 
komst van bijkomende baanwinkels langs de weg. Voornamelijk de file-opbouw in de 
noordelijke rijrichting, richting de rotonde aan de Rekemerstraat en de Heidestraat, 
heeft een groot aandeel in deze problematiek. Ter hoogte van de rotonde zijn helaas 
geen snelle oplossingen gevonden om de doorstroming te verbeteren.
Daarnaast heeft het beschikbare profiel van de weg niet voldoende ruimte om twee 
keer twee veilige rijstroken uit te bouwen met conforme fietspaden, parkeerzones, 
voorzieningen voor openbaar vervoer en ruimtelijke kwaliteit.  
Er lopen momenteel geen studies om de Rijksweg in Rekem in zijn geheel te 
herbekijken. Het AWV bekijkt wel beperkte ingrepen om de veiligheid ter hoogte van 
de recent bijgekomen supermarkt te verhogen.
