title: Personen in armoede - Vrijetijdsparticipatie
thema: Armoedebeleid
Cultuur
pdf link: https://docs.vlaamsparlement.be/pfile?id=2027227
thema link: https://www.vlaamsparlement.be/parlementaire-documenten/schriftelijke-vragen/1788919
SCHRIFTELIJKE VRAAG
nr. 86
van BRECHT WARNEZ
datum: 14 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Personen in armoede  -  Vrijetijdsparticipatie
Gemeenten, samenwerkingsverbanden en de Vlaamse Gemeenschapscommissie (VGC) 
kunnen een beroep doen op subsidies van de Vlaamse Regering om de deelname van 
personen in armoede aan vrijetijdsinitiatieven, -activiteiten en -verenigingen binnen en 
buiten de gemeente te financieren en initiatieven van of voor personen in armoede op 
sportief, jeugdwerk- of cultureel vlak te ondersteunen en financieren.
Het doel van de subsidielijn is de creatie van een plaatselijk en structureel 
samenwerkingsverband dat lokale participatiedrempels voor personen in armoede verlaagt 
en idealiter elimineert. Jaarlijks kan uiterlijk tot 1 oktober een aanvraag worden ingediend. 
Die aanvraag geldt voor de rest van de beleidsperiode.
1. Kan de minister een overzicht geven van het aantal nieuwe aanvragen voor subsidies 
in 2023 (dus subsidies voor het jaar 2024)? Graag een overzicht in Excel per provincie, 
met vermelding van de indiener. 
2. Kan de minister een overzicht geven van alle aanvaarde afsprakennota’s voor de 
periode 2020-2025? Graag een overzicht per jaar, per provincie met vermelding van 
de indiener en het jaarlijks trekkingsrecht in Excel. 
3. Een groot aantal gemeenten heeft nog nooit een beroep gedaan op het Vlaamse 
trekkingsrecht voor de vrijetijdsparticipatie van personen in armoede. 
Peilt de minister naar de oorzaken van het niet indienen van een subsidieaanvraag? 
Zo ja, wat zijn de frequent voorkomende oorzaken? 
4. In welke maatregelen voorziet de minister om gemeenten op de hoogte te brengen 
van de mogelijkheid om subsidies aan te vragen in het kader van vrijetijdsparticipatie?
5. Heeft de minister al in een plan voorzien om gemeenten aan te sporen de volgende 
periode een subsidieaanvraag in te dienen? Zo ja, hoe ziet dat plan er inhoudelijk uit? 
Wat is de timing en welk budget wordt er vrijgemaakt?
6. Is de minister van plan om ook in andere initiatieven (los van het reeds bestaande 
subsidiemodel) te voorzien om deze gemeenten aan te sporen om iets te ondernemen 
in het kader van vrijetijdsparticipatie van personen in armoede? Zo ja, welke zijn die 
initiatieven?
7. Hoever staat de evaluatie van het Participatiedecreet? Welke stappen zijn er al gezet? 
Wie zijn de betrokken stakeholders bij de evaluatie? Worden zowel de intekenaars als 
de niet-intekenaars betrokken? Is de minister van plan eventuele bijsturingen van het 
Participatiedecreet door te schuiven naar de volgende legislatuur?
8. Voorziet de minister in een ondersteunend kader waarop gemeenten een beroep 
kunnen doen in geval van moeilijkheden met de subsidieaanvraag of 
verantwoordingsnota? Zo niet, zou de minister voorzien in bepaalde aanspreekpunten 
ter ondersteuning bij de aanvraag en nota?
9. Voorziet de minister in een systeem waarin gemeenten best practices met elkaar 
kunnen delen? Zo niet, ziet de minister hierin kansen?
10. Beschikt de minister over cijfers in verband met het effect op de participatiegraad van 
personen in armoede in gemeenten mét subsidies en zonder?
a) Zo ja, kan de minister ze beschikbaar stellen? Graag in Excel.
b) Hoe apprecieert de minister deze cijfers?
Deze vraag werd gesteld aan de ministers Jan Jambon (86), Benjamin Dalle (48).
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 86 van 14 december 2023
van BRECHT WARNEZ
1. Het gevraagde overzicht vindt u als bijlage 1. Het intergemeentelijke 
samenwerkingsverband IGS Noordrand is een projectvereniging die uit de gemeenten 
Grimbergen, Kampenhout, Kapelle-op-den-Bos, Londerzeel, Machelen, Meise, 
Merchtem, Opwijk, Steenokkerzeel, Vilvoorde en Wemmel bestaat. De gemeente 
Grimbergen (6.217,16 euro) en de stad Vilvoorde (11.569,52 euro) beschikten al over 
een gesubsidieerd lokaal netwerk vrijetijdsparticipatie. Zij hebben er vanaf 2024 voor 
gekozen om via de IGS Noordrand gesubsidieerd te worden.
2. De gevraagde gegevens zijn beschikbaar op de webpagina ‘ lokale netwerken 
vrijetijdsparticipatie van personen in armoede’ van de website 
www.vlaanderen.be/cjm.
3. Momenteel maakt bijna twee derde van de Vlaamse steden en gemeenten ofwel 
rechtstreeks (176 Vlaamse steden en gemeenten) ofwel via een intergemeentelijk 
samenwerkingsverband (21 Vlaamse steden en gemeenten) van de subsidielijn lokale 
netwerken gebruik. Daarnaast maakt ook de Vlaamse Gemeenschapscommissie van 
deze subsidielijn gebruik.
Het ontbreken van de decretaal verplichte armoedepartner kan voor kleinere 
gemeenten een struikelblok vormen. Dit struikelblok zal normaal wegvallen bij het van 
start gaan van de bovenlokale netwerken vrijetijdsparticipatie in het geoptimaliseerde 
ontwerp van Bovenlokaalcultuurdecreet. De kans dat er armoedepartners aanwezig 
zijn in het werkingsgebied van een intergemeentelijk samenwerkingsverband is 
immers veel groter dan in het werkingsgebied van één enkele gemeente. 
4. Voor 1 juni 2024 moet het nieuwe Vlaamse trekkingsrecht decretaal aan elke Vlaamse 
gemeente en de Vlaamse Gemeenschapscommissie worden meegedeeld. Dit gebeurt 
per brief. In deze brief worden nogmaals de voorwaarden om aanspraak te kunnen 
maken op deze subsidielijn beschreven.
5. De huidige subsidieperiode zal normaal gezien verlengd worden tot eind 2026. De 
eerste subsidieperiode van de subsidielijn voor werkingssubsidies aan 
intergemeentelijke samenwerkingsverbanden voor een bovenlokaal netwerk 
vrijetijdsparticipatie start immers op 1 januari 2027. Om gemeenten met een bestaand 
lokaal netwerk vrijetijdsparticipatie voldoende tijd te geven om de omslag te maken 
naar een bovenlokaal netwerk, voorziet het ontwerp van Bovenlokaalcultuurdecreet in 
een overgangsregeling. Daardoor kunnen gemeenten met een bestaand lokaal netwerk 
vrijetijdsparticipatie gedurende de eerste subsidieperiode (2027-2032) nog een 
werkingssubsidie ontvangen voor een lokaal netwerk vrijetijdsparticipatie. 
6. Verschillende bovenbouwspelers hebben een opdracht op het vlak van het stimuleren 
van vrijetijdsparticipatie, onder meer van kansengroepen. Ik verwijs in het bijzonder 
naar de publiq en Demos. De opdrachten van deze laatste organisatie zullen trouwens 
vanaf 2025 geïntegreerd worden in deze van publiq. Dat verhoogt de slagkracht en 
efficiëntie van het participatiebeleid, en zorgt ervoor dat er één geïntegreerd 
aanspreekpunt is voor vragen over de UiTPAS, het huidige VRIJUIT, de (boven)lokale 
netwerken vrijetijdsparticipatie, etc.
7. De Vlaamse Regering heeft op haar vergadering van 12 januari 2024 het ontwerp van 
decreet tot wijziging van het decreet van 6 juli 2012 betreffende het Lokaal 
Cultuurbeleid, het decreet van 10 maart 2023 over de subsidiëring van het sociaal-
cultureel volwassenenwerk en het decreet van 23 juni 2023 tot structurele subsidiëring 
van kernorganisaties om de digitale transformatie van de cultuursector aan te sturen 
en tot opheffing van het Participatiedecreet van 18 januari 2008 definitief 
goedgekeurd. Het ontwerp werd doorgestuurd naar het Vlaams Parlement voor 
verdere behandeling. Ik verwijs als antwoord op uw vraag naar de memorie van 
toelichting bij dit ontwerp van decreet. 
Het is alleszins niet de bedoeling om de opheffing van het Participatiedecreet door te 
schuiven naar de volgende legislatuur. Alleen voor de gevangenisbibliotheken moet 
nog vóór 31 december 2025 een oplossing gezocht worden. 
8. In geval van praktische en decretale problemen met de subsidieaanvraag en de 
verantwoording kunnen de gemeenten en intergemeentelijke samenwerkingen zich 
rechtstreeks wenden tot de contactpersoon lokale netwerken binnen mijn 
administratie. Wat de inhoudelijke hulp bij de subsidieaanvraag betreft, is de 
participatie-instelling Demos vandaag de juiste partner. 
9. Het begeleiden van de lokale netwerken is één van de taken van de participatie-
instelling Demos vzw. Demos vzw verzamelt o.a. best practices en verspreidt deze via 
haar website en opleidingen in de sector.
10. Ik beschik momenteel niet over deze specifieke cijfers. Meer algemeen kan wel 
verwezen worden naar de resultaten uit de Participatiesurvey die in opdracht van de 
Vlaamse overheid wordt uitgevoerd.
BIJLAGE
Nieuwe aanvragen lokale netwerken 2024-2025
