title: Uitkeringsgerechtigde werkzoekenden - Sanctioneringsbeleid
thema: Werk
pdf link: https://docs.vlaamsparlement.be/pfile?id=2060307
thema link: https://www.vlaamsparlement.be/parlementaire-documenten/schriftelijke-vragen/1817860
SCHRIFTELIJKE VRAAG
nr. 361
van ILSE MALFROOT
datum: 29 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Uitkeringsgerechtigde werkzoekenden  -  Sanctioneringsbeleid
Uit de jaarcijfers van de Rijksdienst voor Arbeidsvoorziening (RVA) blijkt dat het aantal 
werkzoekenden met een uitkering nooit eerder zo laag lag. In 2023 waren er net geen 
285.000 uitkeringsgerechtigde werkzoekenden in dit land.
1. VDAB geeft werkzoekenden drie kansen vooraleer hun dossier wordt doorgestuurd 
naar RVA. 
Welke kansen krijgen werkzoekenden? Welke tijdspanne gaat er over dat traject? Kan 
dat traject nog sneller doorlopen worden?
2. In Wallonië werden slechts 2155 werkonwilligen gesanctioneerd terwijl er in Wallonië 
meer werkzoekenden zijn.
Welke lessen trekt de minister uit die cijfers?
3. In Brussel werden 389 werkonwilligen gesanctioneerd terwijl er in Brussel meer 
werkzoekenden zijn.
Welke lessen trekt de minister uit die cijfers?
4. Hoeveel betaalt de Vlaming jaarlijks aan werkloosheidsuitkering aan de Waalse 
werkonwilligen?
5. De daling van het aantal niet-werkende werkzoekenden met een uitkering is op zich 
een positief gegeven. 
In welk gewest was er de grootste daling en hoe groot is die?
6. Hoe kijkt de minister naar die cijfers? Welke lessen trekt hij uit het arbeidsmarktbeleid 
in de verschillende gewesten? Hoe staat de minister tegenover een volledige 
overheveling van de ‘arbeidsmarktvoorziening’ naar Vlaanderen waardoor we zelf ook 
het sanctioneringsbeleid kunnen uitrollen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 361 van 29 maart 2024
van ILSE MALFROOT
1. De procedure
Een bemiddelaar heeft de opdracht werkzoekenden te bemiddelen naar werk. In eerste 
instantie wordt er gewerkt vanuit een vertrouwen: beide partijen maken afspraken die 
op papier vastgelegd worden. De bemiddelaar volgt de gemaakte afspraken op. Indien 
de werkzoekende zich niet houdt aan de afspraken, worden opnieuw afspraken 
vastgelegd in een meer formele context, waarbij de klant de overeenkomst met de 
bemiddelaar dient te ondertekenen. Die handtekening geldt als een formele bevestiging 
door de klant dat hij de afspraken bevestigt en zal uitvoeren. Op een afgesproken 
tijdstip beoordeelt de bemiddelaar of die afspraken correct en op tijd werden 
uitgevoerd. Indien dat niet het geval is, krijgt de werkzoekende nog een laatste kans 
en wordt de procedure herhaald: nieuwe opdrachten worden vastgelegd op een te 
ondertekenen “ultieme afsprakenblad” en beoordeeld tijdens een “ultiem gesprek”. 
Indien de bemiddelaar dat ultieme gesprek negatief beoordeelt, dan wordt een 
transmissiedossier opgesteld voor de Controledienst. 
Indien de klant finaal een transmissie krijgt, heeft hij “3 kansen” gekregen om in alle 
vertrouwen en in overleg, naar werk te zoeken.  
De tijdspanne
Er is in se geen tijdspanne vastgelegd voor de hele procedure. De bemiddelaar beslist 
wanneer hij de formele opvolging start en tezamen met de klant wordt afgesproken 
wanneer het formele gesprek doorgaat. Gewoonlijk hangt dat af van de opdrachten die 
de klant moet uitvoeren, rekening houdend met mogelijke externe factoren, zoals bv 
de beschikbaarheid van andere betrokkenen. In de richtlijnen aan de bemiddelaar 
wordt daarom geen concrete termijn opgelegd. De essentie van de formele opvolging 
en de richtlijnen daaromtrent is dat de klant kort en kordaat wordt opgevolgd. 
Voor het ultieme gesprek, de laatste stap van de procedure, wordt wel een expliciete 
tijdspanne voorzien, om ten aanzien van de klant duidelijk de verwachting te scheppen 
dat er meteen actie moet worden ondernemen. De klant krijgt uiterlijk een maand de 
tijd om zijn opdrachten uit te voeren, het opvolggesprek daarover zal binnen de twee 
weken plaats vinden.  
Kan het proces versneld worden?
VDAB heeft in 2023 het hoogste aantal sancties genomen sinds de overname van de 
bevoegdheid. We zien dat het proces vandaag heel tijdig en consequent wordt 
doorlopen. Een resterend aandachtspunt situeert zich bij het komen tot een beslissing 
bij de controledienst, omwille van capaciteitsgebrek ten aanzien van de stijgende 
instroom aan dossiers. De opgelegde beperking van het personeelscontingent speelt 
VDAB daar parten.  
2-3.Ik kan daar alleen maar uit afleiden dat er weinig tot zeer weinig sancties gegeven 
worden in de andere gewesten. Zowel Forem als Actiris hebben al informatie 
ingewonnen om op dezelfde manier als Vlaanderen te werken. Ik ben voorstander van 
een verdere regionalisering van de bevoegdheid rond arbeidsmarkt, waaronder ook de 
uitkeringen, zodat elk gewest ook rechtstreeks de financiële gevolgen ondervindt van 
het gevoerde activeringsbeleid. 
4-5.Hier kan ik vanuit Vlaanderen geen antwoord op formuleren omdat de uitbetaling en 
de cijfers per gewest tot nader order nog steeds een federale aangelegenheid zijn. Ik 
verwijs u daarvoor dan ook naar de RVA statistieken aangaande deze thematieken. 
6. Uiteraard ben ik tevreden met de cijfers die in Vlaanderen gerealiseerd worden, er 
wordt actief en consequent bemiddeld. Met een volledige overheveling veronderstel ik 
dat u bedoelt dat de werkloosheidsreglementering an sich, die vandaag nog federaal 
is, ook geregionaliseerd wordt. Dat is uiteraard alleen mogelijk door middel van een 
nieuwe staatshervorming. 
