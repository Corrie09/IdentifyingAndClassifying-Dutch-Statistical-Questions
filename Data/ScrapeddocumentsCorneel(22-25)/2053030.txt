title: Niet-residentiële gebouwen - Energieprestatiecertificaat (EPC)
thema: Energie
Natuur en Milieu
pdf link: https://docs.vlaamsparlement.be/pfile?id=2053030
thema link: https://www.vlaamsparlement.be/parlementaire-documenten/schriftelijke-vragen/1811367
SCHRIFTELIJKE VRAAG
nr. 425
van ROBRECHT BOTHUYNE
datum: 8 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Niet-residentiële gebouwen  -  Energieprestatiecertificaat (EPC)
Het energieprestatiecertificaat voor niet-residentiële eenheden heet EPC NR (niet-
residentieel). Dat EPC geeft de energiezuinigheid weer van een gebouweenheid die 
gebruikt wordt als kantoor, school, winkel, ziekenhuis, horeca enzovoort en toont hoeveel 
inspanningen nog nodig zijn om te renoveren tot een koolstofneutrale gebouweenheid. Het 
zijn dus geen woongebouwen, industriegebouwen en landbouwgebouwen. De verplichting 
tot EPC NR ging in op 1 januari 2024. Het EPC is 5 jaar geldig.
1. Wat is de gemiddelde prijs voor de opmaak van een EPC NR?
2. Hoeveel NR-gebouwen voldoen aan de verplichting tot het opmaken van een EPC NR? 
Graag totaalaantal in Vlaanderen en opdeling naar provincie en beheerder.
3. Wat is de top 50 van publieke organisaties (beheerders) die veel NR-gebouwen beheren 
en wie loopt achter met de nalevingsplicht?
4. Zal de minister de niet-naleving handhaven, en zo ja, op welke manier en met inzet 
van welke middelen en mankracht?
5. Om te voorkomen dat gebouwen die gesloopt worden nog een EPC moeten laten 
opmaken, voorziet de Vlaamse overheid in een uitzondering op de algemene EPC-
verplichting.
Hoeveel publieke gebouwen hebben van die uitzondering gebruikgemaakt? Graag 
totaalaantal en opdeling naar provincie en beheerder.
6. Vanaf 1 januari 2028 moeten alle grote gebouweenheden van publieke gebouwen en 
overheidsgebouwen (behalve voor gemeenschapsonderwijs en gesubsidieerd 
onderwijs) over een geldig EPC NR beschikken, waaruit blijkt dat minimaal een label E 
behaald wordt.
Hoeveel gebouwen, waarop de verplichting van toepassing is en die nu al over een 
geldig EPC NR beschikken, voldoen nog niet aan het minimale label E? Graag 
totaalaantal en opdeling naar provincie en beheerder.
7. Een EPC NR is 5 jaar geldig.
Vindt de minister die termijn redelijk, ook al werd er binnen de termijn van vijf jaar 
niets (energetisch) gewijzigd aan het gebouw? Kan en zal dat aangepast worden? Zo 
niet, waarom niet?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 425 van 8 maart 2024  
van ROBRECHT BOTHUYNE
1. De gemiddelde prijs van een EPC NR (niet-residentieel) op basis van de gegevens 
waarover het Vlaams Energie- en Klimaatagentschap (VEKA) momenteel beschikt is 
ongeveer 1600 euro. Merk op dat het veel minder eenvoudig is om conclusies te trekken 
over de gemiddelde kostprijs dan bij het EPC voor woningen aangezien er een veel 
grotere variatie is in de gebouweenheden. Enerzijds is er een grote variatie in 
oppervlakte; het EPC NR kan immers opgesteld worden voor een eenheid van enkele 
tientallen vierkante meters tot enkele tienduizenden vierkante meters. Daarnaast 
varieert ook de complexiteit van de gebouwen: een EPC NR zal vermoedelijk 
eenvoudiger op te stellen zijn voor een kantoorgebouw met identieke verdiepingen en 
technieken dan voor een ziekenhuis van eenzelfde grootte, maar met vleugels en 
technieken uit verschillende bouw- en renovatiejaren. Dat zal ook een impact hebben 
op de kostprijs. Ook het ambitieniveau van de eigenaar speelt mee. Als de eigenaar 
ook gepersonaliseerd advies wil over het verbeteren van zijn energielabel, dan zal de 
energiedeskundige mogelijks een hogere kost doorrekenen voor het EPC NR. Tot slot 
zal een EPC NR vermoedelijk duurder zijn wanneer het een eerste keer wordt 
opgemaakt – alle technieken en gegevens moeten onderzocht worden; er is nog niets 
in kaart gebracht – dan bij een hernieuwing van het EPC NR.
2. Het EPC NR is gekoppeld aan een gebouweenheid zoals ingetekend in het gebouwen- 
en adressenregister. De beheerder of de eigenaar van het gebouw is niet gekend in de 
databank van het VEKA. Er kan dus geen opdeling gemaakt worden per beheerder. Op 
dit moment werden er al meer dan 5800 EPC’s NR opgesteld. De verdeling over de 
provincies is als volgt: Antwerpen 28%, Limburg 11%, Oost-Vlaanderen 26%, Vlaams-
Brabant 15% en West-Vlaanderen 20%. Het VEKA beschikt niet over een exact aantal 
gebouwen dat momenteel moet beschikken over een EPC NR. Dit is immers zowel 
verplicht bij overdracht en verhuur als voor grote publieke gebouweenheden.
3. Zoals hierboven al gesteld, kan geen opdeling gemaakt worden per beheerder. 
Bovendien zijn er binnen de niet-residentiële gebouwen vaak complexe constructies 
van toepassing, bv. op een schoolsite gebruikt door één school, kunnen meerdere 
gebouwen onder een verschillend zakelijk recht vallen. Wel zien we dat binnen alle 
sectoren (zorg, onderwijs, steden en gemeenten,…) het aantal EPC’s NR gestaag blijft 
toenemen. De verschillende sectoren zijn zich dus bewust van de verplichting en 
werken hieraan.
4. Momenteel treft het VEKA de nodige voorbereidingen om de controle op de 
aanwezigheid van het EPC NR op te nemen in de handhavingsprocessen van het VEKA. 
Op dit moment wil ik in eerste instantie, en in afwachting van de voorbereiding van het 
VEKA, vooral sensibiliseren en zo bekomen dat gebouweigenaars zelf inzien dat het 
belangrijk is om snel over een EPC NR te beschikken. Enkel zo kunnen ze zich goed 
voorbereiden op de minimale labeleis die vanaf 2028 zal gelden, door bijvoorbeeld de 
nodige meters of hernieuwbare energie te installeren. Na de sensibiliseringsfase zal de 
controle op de aanwezigheid van het EPC NR opgenomen worden in de 
handhavingsprocessen van het VEKA.
5. Er werden op datum van 15 maart 2024 6 aanvragen tot vrijstellingen ingediend; 2 in 
Limburg, 2 in West-Vlaanderen, 1 in Oost-Vlaanderen, en 1 in Vlaams-Brabant. In 5 
gevallen werd de aanvraag ingediend voor een school, de zesde aanvraag is een 
woonvoorziening uit de zorgsector. 
6. Momenteel zijn er 2674 EPC’s NR waarvoor werd aangegeven dat het om een publiek 
of overheidsgebouw gaat. Daarvan voldoen er op dit moment 184 aan de minimale 
labelplicht E. Het cijfer moet echter genuanceerd worden: bij meer dan 1400 van deze 
EPC’s NR waren er op het moment van opstellen van het EPC onvoldoende 
meetgegevens beschikbaar om een label te bepalen. Na het opstellen van een EPC NR 
moeten de meetgegevens jaarlijks opgenomen worden. We verwachten dan ook dat 
nog een significant deel van de eenheden momenteel al voldoet aan de labeleis, maar 
dat dit nog niet kan aangetoond worden door het ontbreken van de juiste metingen. 
7. Ik vind dit zeker een redelijke termijn en plan dan ook geen aanpassing. Het 
energielabel van het EPC NR is gebaseerd op het werkelijke energiegebruik. Het 
energiegebruik kan van jaar tot jaar variëren afhankelijk van het gebruik, wijzigingen 
aan installaties, bezettingsgraad, temperatuur enzovoort. Idealiter wordt dit 
energiegebruik jaarlijks opgevolgd om zo snel mogelijk problemen met installaties en 
het gebouw vast te stellen en het energiegebruik zo veel mogelijk te beperken. Vanuit 
dit opzicht is een geldigheidsduur van 10 jaar te lang en werd voor het EPC NR een 
geldigheidsduur van 5 jaar opgelegd, in combinatie met een jaarlijkse opname van de 
meterstanden door een interne medewerker.
De berekende energiescore van het EPC NR is gebaseerd op de gebouweigenschappen, 
de aanwezige isolatie, installaties, enzovoort. Bij de opmaak van het eerste EPC zal dit 
heel wat inspectiewerk vragen. Bij een hernieuwing na 5 jaar kan de deskundige zich 
echter gericht focussen op de wijzigingen van die voorbije periode, wat beduidend 
sneller en goedkoper zal kunnen dan bij de opmaak van het eerste EPC.
