title: Vlaams Woningfonds (VWF) - Energetische renovatielening
thema: Energie
Wonen
pdf link: https://docs.vlaamsparlement.be/pfile?id=2064666
thema link: https://www.vlaamsparlement.be/parlementaire-documenten/schriftelijke-vragen/1825831
SCHRIFTELIJKE VRAAG
nr. 283
van GUY D'HAESELEER
datum: 3 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vlaams Woningfonds (VWF)  -   Energetische renovatielening
Sinds 2022 kunnen sociale ontleners van het Vlaams Woningfonds een renteloze 
energetische renovatielening aangaan als ze een woning of appartement kopen om te 
renoveren.
Net als bij de Vlaamse woonlening zijn ook hier een aantal voorwaarden waaraan voldaan 
moet zijn om er aanspraak op te kunnen maken.
1. Hoeveel renteloze energetische renovatieleningen werden er aangevraagd bij het 
Vlaams Woningfonds? Hoeveel werden er effectief afgesloten?
2. Hoeveel renteloze energetische leningen werden aangevraagd in combinatie met een 
Vlaamse woonlening?
3. Is er ondertussen een eerste evaluatie van dit instrument gebeurd? Zo ja, wat waren 
de conclusies? Zo niet, wanneer zou de evaluatie worden uitgevoerd?
4. In welke mate worden de sociale leners momenteel gestimuleerd om volop in te zetten 
op de energetische renovatie van hun woning?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 283 van 3 mei 2024
van GUY D’HAESELEER
1. In 2022 en 2023 waren er respectievelijk 131 en 367 aanvragen voor een renteloze 
energetische renovatielening.
Er werden 53 dergelijke leningen effectief toegekend in 2022 en 289 in 2023.
2. In 2023 was er enkel de mogelijkheid om een renteloze energetische lening aan te 
vragen in combinatie met een Vlaamse woonlening.
In 2022 waren er 109 van de 131 aanvragen een combinatie van een renteloze 
energetische lening met een Vlaamse woonlening.
3. Er werd nog geen evaluatie van dit instrument uitgevoerd. Net zoals het 
renovatiekrediet met rentetussenkomst van VEKA stopt ook dit instrument einde 2024. 
De regelgeving bepaalt immers dat de authentieke akte van de aankoop moet verleden 
zijn vóór 1 januari 2025 om in aanmerking te komen voor een renteloze energetische 
renovatielening
4. Allereerst dient opgemerkt te worden dat aanvragers van een bijzondere sociale lening 
verplicht moeten bijlenen voor werken die noodzakelijk zijn om de woning te laten 
beantwoorden aan de veiligheids-, gezondheids-, en woonkwaliteitsnormen, die 
vastgesteld worden met toepassing van artikel 3.1 van de Vlaamse Codex Wonen van 
2021. Daarnaast moet ook rekening gehouden worden met de renovatieverplichting die 
van toepassing is voor residentiële gebouwen waarbij nieuwe eigenaars verplicht 
worden om binnen vijf jaar na de aankoop, de woning grondig energetisch te renoveren 
tot minimum EPC-label D. Op die manier worden sociale ontleners op twee manieren 
gestimuleerd voor de energetische renovatie van hun woning.
