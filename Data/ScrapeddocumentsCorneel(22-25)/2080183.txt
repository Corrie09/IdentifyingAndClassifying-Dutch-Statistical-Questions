title: Startende en sluitende ondernemingen - Stand van zaken
thema: Economie
pdf link: https://docs.vlaamsparlement.be/pfile?id=2080183
thema link: https://www.vlaamsparlement.be/parlementaire-documenten/schriftelijke-vragen/1834867
SCHRIFTELIJKE VRAAG
nr. 13
van ROBRECHT BOTHUYNE
datum: 21 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Startende en sluitende ondernemingen  -  Stand van zaken
In 2022 waren er in totaal 82.494 oprichtingen(open definitie) van ondernemingen in het 
Vlaamse Gewest. Dat zijn er 12% meer dan in 2021.
1. Hoeveel startende ondernemingen/zelfstandigen waren er in 2022-2023 en eerste zes 
maanden van 2024? Graag totaalaantal per jaar en opdeling naar:
a) provincie (waar de onderneming gelegen is); 
b) aard/activiteit van de onderneming;
c) aantal werknemers.
2. Hoeveel ondernemingen/zelfstandigen hebben de deuren gesloten in 2022-2023 en 
eerste zes maanden van 2024? Graag totaalaantal per jaar en opdeling naar:
a) provincie (waar de onderneming gelegen is); 
b) aard/activiteit van de onderneming;
c) aantal werknemers.
3. Wat is de top 3 van redenen voor het sluiten van de onderneming? Graag top 3 per 
jaar.
4. Hoe verhouden de cijfers van startende/sluitende ondernemingen zich voor het 
coronajaar 2020? 
5. Welk percentage ondernemingen sluit de onderneming na 3 jaar? Na 5 jaar? Na 10 
jaar? Graag percentage per 3, per 5 en per 10 jaar met opdeling naar:
a) provincie (waar de onderneming gelegen is); 
b) aard/activiteit van de onderneming;
c) aantal werknemers.
6. Hoe evalueert de minister de steun aan startende ondernemers?
7. Hoe evalueert de minister de steun aan ondernemers die hun bedrijf (willen) sluiten? 
De steun aan de werknemers? 
8. Op welke manier zal en kan de minister de ondernemers die starten nog beter 
begeleiden om zo een sluiting te voorkomen? 
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 13 van 21 oktober 2024
van ROBRECHT BOTHUYNE
1. Op de website van Statbel ( Jaarevolutie van de btw-plichtige ondernemingen | Statbel 
(fgov.be)) kunt u de jaarevolutie vinden van het aantal oprichtingen van btw-plichtige 
ondernemingen (primo-btw-plichtige of herinschrijvingen) voor 2022 en 2023; evenals 
de maandevolutie t.e.m. augustus 2024. Daarbij kunnen ook opsplitsingen gemaakt 
worden naar provincies, economische activiteit, werknemersklasse en rechtsvorm. 
Er dient hierbij opgemerkt te worden dat het toepassingsgebied van de btw-vrijstelling 
voor de verleende diensten van (para)medische beroepen, ziekenhuisverpleging en 
medische verzorging met ingang van 1 januari 2022 ingrijpend gewijzigd is. Hierdoor 
werd er in 2022 een groot aantal eerste onderwerpingen van tandartsen en andere 
zorgberoepen geregistreerd.
2. Op dezelfde website zijn de jaarevoluties voor 2022 en 2023 van het aantal 
stopgezette btw-plichtige ondernemingen te vinden. De maandevolutie van de 
stopgezette btw-plichtige ondernemingen is er eveneens beschikbaar t.e.m. augustus 
2024.
3. Op de website van Statbel wordt er geen onderscheid gemaakt naar reden van 
stopzetting. De stopzetting van een onderneming kan op vrijwillige basis gebeuren om 
diverse redenen of op onvrijwillige basis door een faillissement. Op Statbel zijn er wel 
maandelijkse statistieken te vinden m.b.t. het aantal faillissementen van 
ondernemingen in het Vlaams Gewest van januari 2024 t.e.m. augustus 2024 
(Maandelijkse faillissementen | Statbel (fgov.be)).
4. Zowel in 2022 als in 2023 liggen de cijfers van Statbel voor het aantal oprichtingen 
van btw-plichtige ondernemingen hoger dan in 2020. In 2023 gaat het om een stijging 
van iets meer dan 7000 oprichtingen (of ong. 10%) t.o.v. 2020. Het aantal stopgezette 
btw-plichtige ondernemingen nam in 2022 en 2023 eveneens toe t.o.v. 2020. In 2023 
waren er iets meer dan 14000 (of ong. 39%) extra stopzettingen i.v.m. 2020.
5. Op Statbel ( Overleven van de btw-plichtige ondernemingen | Statbel) kunt u eveneens 
de overlevingsgraad op 3 en 5 jaar van de actieve btw-plichtige ondernemingen vinden 
voor het Vlaams Gewest. Een opsplitsing naar provincies is er niet publiek beschikbaar. 
Opsplitsingen naar economische activiteit en grootteklasse van het aantal werknemers 
is er wel publiek beschikbaar maar enkel op het niveau van België.
6. België scoort op vlak van overlevingsgraad van starters vrij goed binnen Europa. En 
Vlaanderen steekt boven het Belgische gemiddelde uit. Ik durf dus te stellen dat 
starters uitstekend worden ondersteund.
7. VLAIO biedt via Dyzo ondersteuning aan ondernemers in moeilijkheden. Die is er op 
gericht om, als de onderneming nog levensvatbaar is, de onderneming uit de 
problemenzone te halen. In het geval dat de onderneming niet levensvatbaar is, ligt 
de focus op het creëren van een tweede kans voor de ondernemer zodat hij 
schuldenvrij een nieuwe start kan nemen als ondernemer of in een ander statuut. 
Naast de persoonlijke aanpak van Dyzo vinden ondernemers op de website van VLAIO 
algemene informatie om zich te oriënteren. 
8. Hiervoor verwijs ik naar mijn antwoord op deelvraag 6. Volgens mij zijn er vooralsnog 
geen nieuwe initiatieven nodig. We blijven natuurlijk de evoluties opvolgen.
