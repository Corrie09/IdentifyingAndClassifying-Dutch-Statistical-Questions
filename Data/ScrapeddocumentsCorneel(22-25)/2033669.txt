title: Centraal inschrijvingsregister (CIR) - Inwerkingtreding
thema: Wonen
pdf link: https://docs.vlaamsparlement.be/pfile?id=2033669
thema link: https://www.vlaamsparlement.be/parlementaire-documenten/schriftelijke-vragen/1792193
SCHRIFTELIJKE VRAAG
nr. 108
van AN MOERENHOUT
datum: 9 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Centraal inschrijvingsregister  -  Inwerkingtreding
De inwerkingtreding van het centraal inschrijvingsregister wordt al een tijdje uitgesteld. 
Eerst werd het verschoven van januari 2023 naar oktober, vervolgens van oktober tot 
januari 2024. Onlangs werd gecommuniceerd dat ook januari 2024 niet gehaald zou 
worden, en werd 18 maart 2024 vooropgesteld.
De verenigingen waar armen het woord nemen hopen dat de extra tijd gebruikt kan worden 
om administratieve uitval van woonbehoeftige kandidaat-huurders te vermijden. Die 
verenigingen maken zich immers grote zorgen over het tijdig informeren van de kandidaat-
huurders over de nieuwe voorwaarden om een sociale woning toegewezen te kunnen 
krijgen.
Is de minister ook van mening dat de komende maanden gebruikt kunnen worden om 
extra inspanningen te ondernemen om alle kandidaat-huurders goed en tijdig te 
informeren? Zo ja, heeft de minister concrete plannen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 108 van 9 januari 2024
van AN MOERENHOUT 
Het centraal inschrijvingsregister treedt gefaseerd in werking. Kandidaat-huurders kunnen 
inderdaad vanaf 18 maart gebruik maken van het centraal inschrijvingsregister, maar de 
woonmaatschappijen hebben sinds medio januari al toegang gekregen.
De keuze om gefaseerd in werking te treden, is net om kandidaat-huurders te kunnen 
ontzorgen. Woonmaatschappijen kunnen namelijk – vooraf aan 18 maart – dossiers 
nakijken, corrigeren of aanpassen (samen met hun kandidaat-huurders) waardoor er 
minder administratieve last is bij de kandidaat-huurders. Bovendien kunnen 
woonmaatschappijen zich vanaf 18 maart beter focussen op de ondersteuning van de 
kandidaat-huurders. Dankzij de gefaseerde inwerkingtreding hebben zij immers al een 
tijdje leren werken met het centraal inschrijvingsregister en hebben ze zich hierop intern 
kunnen organiseren.
Het agentschap Wonen in Vlaanderen zet bovendien in op de communicatieve 
ondersteuning van de woonmaatschappijen. Zo is er een informatieve folder beschikbaar 
en komen er laagdrempelige modelbrieven waarmee woonmaatschappijen de kandidaat-
huurders kunnen informeren om hun dossiers na te kijken en te bevestigen. Het dossier 
bevestigen zal ook op papier kunnen, mocht een kandidaat geen digitale toegang hebben 
of over digitale vaardigheden beschikken. In het centraal inschrijvingsregister en op de 
webpagina’s komen ook instructievideo’s om kandidaat-huurders te begeleiden doorheen 
de verschillende schermen.
De kandidaat-huurders zullen ook bij eerstelijnsorganisaties (OCMW’s, welzijnsactoren, 
Digibanken, …) kunnen aankloppen. Het agentschap Wonen in Vlaanderen stelde al deze 
relevante informatie dan ook voor hen beschikbaar en organiseerde al een eerste 
infosessie, specifiek voor deze organisaties. Hierop wordt de komende maanden ook verder 
ingezet.
