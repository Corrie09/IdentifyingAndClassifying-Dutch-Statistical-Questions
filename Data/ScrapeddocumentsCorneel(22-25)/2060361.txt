title: Energiedeskundigen - Stand van zaken
thema: Energie
pdf link: https://docs.vlaamsparlement.be/pfile?id=2060361
thema link: https://www.vlaamsparlement.be/parlementaire-documenten/schriftelijke-vragen/1813813
SCHRIFTELIJKE VRAAG
nr. 461
van ROBRECHT BOTHUYNE
datum: 19 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiedeskundigen  -  Stand van zaken
Een EPC-attest is verplicht bij zowel de verkoop als de verhuur van een woning, 
appartement, studio, … 
Het VEKA (Vlaams Energie- en KlimaatAgentschap) publiceert op zijn website een lijst met 
erkende energiedeskundigen.
Het VEKA heeft niet de mogelijkheid om, naar aanleiding van een klacht, niet-actieve 
energiedeskundigen te schrappen uit die lijst. De energiedeskundige mag wel zelf het VEKA 
op de hoogte brengen, maar in de praktijk zien we dat niet snel gebeuren.
1. Hoeveel erkende energiedeskundigen stonden er in 2023 op de lijst? Graag 
totaalaantal en opdeling naar lijst energiedeskundige A - C. 
2. Hoeveel erkende energiedeskundigen stonden er in 2023 op de lijst als ‘actief’? Graag 
totaalaantal en opdeling naar lijst energiedeskundige A – C.
3. Hoeveel erkende energiedeskundigen stonden er in 2023 op de lijst en zijn niet meer 
actief? Graag totaalaantal en opdeling naar lijst energiedeskundige A - C.
4. Meerdere keren per jaar stuurt het VEKA naar de energiedeskundigen een mailing 
(mail, post, ….) met de vraag of de gegevens nog up-to-date zijn. 
Wat is de respons daarop? Soms kan de licentie ingetrokken worden. Werd dat in 2023 
toegepast? Zo ja, wat waren de redenen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 461 van 19 maart 2024
van ROBRECHT BOTHUYNE
1. Het is niet mogelijk om een status te geven van eind 2023. We kennen enkel de huidige 
status. Op datum van 29 maart 2024 zijn er 2.357 personen erkend als 
energiedeskundige type A en 1.119 personen als energiedeskundigen type C. 
2. Op datum van 29 maart 2024 zijn er 1.817 energiedeskundigen type A actief en 9 
energiedeskundigen type C actief. Actief zijn betekent dat in 2023 minstens 1 EPC 
hebben opgesteld. 
3. Op datum van 29 maart 2024 zijn er 550 niet-actieve energiedeskundigen type A en 
1.110 niet-actieve energiedeskundigen type C. 
4. De vraagstelling doelt op het up-to-date houden van de contactgegevens van de 
energiedeskundigen (e-mailadres, postadres, enz.). Het Vlaams Energie- en 
Klimaatagentschap (VEKA) doet regelmatig via de EPC-nieuwsbrief een oproep om de 
contactgegevens actueel te houden. Er werden geen problemen vastgesteld. Het 
schorsen of intrekken van de erkenning omwille van het niet aanpassen van 
contactgegevens is een zware sanctie en moest nog niet worden toegepast.
