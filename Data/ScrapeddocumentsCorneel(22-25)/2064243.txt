title: Oldtimers - Jaarlijkse verkeersbelasting
thema: Financiën
Mobiliteit en Verkeer
pdf link: https://docs.vlaamsparlement.be/pfile?id=2064243
thema link: https://www.vlaamsparlement.be/parlementaire-documenten/schriftelijke-vragen/1823855
SCHRIFTELIJKE VRAAG
nr. 263
van MIEKE SCHAUVLIEGE
datum: 25 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Oldtimers  -  Jaarlijkse verkeersbelasting
Met de decreetswijziging van de Vlaamse Codex Fiscaliteit die goedgekeurd werd op 9 
december 2022, werd het forfaitaire bedrag voor de jaarlijkse verkeersbelasting voor 
oldtimers verhoogd tot 99,99 euro, met mogelijkheid voor indexering.
Toch blijft het tarief een gunsttarief, dat fors lager is dan het reguliere tarief, ondanks de 
zwaardere CO ²-uitstoot van oldtimers en de impact op de luchtkwaliteit.
1. Wat is de achterliggende motivatie voor het vastleggen van dit forfaitaire bedrag? 
Waarom de keuze van een bedrag van 99,99 euro?
2. Waarom werd er toch nog geopteerd voor een gunstregime voor oldtimers met een 
forfaitaire verkeersbelasting en is er niet gekozen voor een afschaffing van het 
gunstregime?
3. Hoeveel oldtimers waren ingeschreven in 2023?
4. Het decreet dat de verhoging van het oldtimerforfait invoerde, is van toepassing vanaf 
het aanslagjaar 2023. 
Op basis van het aantal ingeschreven oldtimervoertuigen, wat is de verwachte 
opbrengt van de jaarlijkse verkeersbelasting voor oldtimers?
5. Wat is de geschatte administratieve kostprijs voor dit gunstregime (inzet personeel, 
databases, verwerkingskosten)?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 263 van 25 april 2024
van MIEKE SCHAUVLIEGE
1-2.Door de verhoging van het gunsttarief voor oldtimervoertuigen werd het feit dat 
oldtimers zorgen voor een extra CO 2-uitstoot in rekening gebracht. Het behoud van 
een apart statuut erkent evenwel ook de historische waarde en het beperkte gebruik 
van deze voertuigen. 
3-4.Het oldtimerforfait was in aanslagjaar 2023 van toepassing op 114.032 voertuigen. De 
ingekohierde verkeersbelasting bedraagt 11.284.271 euro (incl. opdeciem).
5. Aangezien de gegevens die nodig zijn voor de toekenning van dit forfaitair tarief 
beschikbaar zijn bij de Directie Inschrijvingen van Voertuigen (DIV) wordt het 
automatisch toegekend en verwerkt. Er is dus geen specifieke administratieve kost aan 
verbonden. De toepassing van het oldtimerforfait vergt niet meer of minder 
administratief werk dan de vestiging van de jaarlijkse verkeersbelasting aan het 
reguliere tarief.
