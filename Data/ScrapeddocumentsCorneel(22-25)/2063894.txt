title: Vlaamse overheidsopdrachten - Aandeel kmo's (2)
thema: Economie
Vlaamse administratie
pdf link: https://docs.vlaamsparlement.be/pfile?id=2063894
thema link: https://www.vlaamsparlement.be/parlementaire-documenten/schriftelijke-vragen/1824056
SCHRIFTELIJKE VRAAG
nr. 203
van PETER VAN ROMPUY
datum: 26 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vlaamse overheidsopdrachten  -  Aandeel kmo's (2)
Ik stel deze vraag in opvolging van schriftelijke vraag nr. 105 van 17 januari 2024 over 
het aandeel kmo’s binnen de Vlaamse overheidsopdrachten. 
In zijn antwoord stelt de minister-president dat hij al verschillende initiatieven genomen 
heeft om het aandeel kmo’s binnen de Vlaamse overheidsopdrachten te verhogen. Dat 
zowel door decretale aanpassingen als door stimulerende en informerende initiatieven. Het 
is daarenboven belangrijk dat ook ondernemingen in een opstartfase kunnen deelnemen 
aan Vlaamse overheidsopdrachten. 
1. Kunnen ondernemingen in alle levensfases (waaronder start-ups) deelnemen aan alle 
Vlaamse overheidsopdrachten? 
2. In hoeveel procent van de Vlaamse overheidsopdrachten in 2023 moesten 
deelnemende ondernemingen x jaar actief zijn om te kunnen inschrijven?
a) Hoe is de evolutie ten opzichte van voorgaande jaren? 
b) Om welk type Vlaamse overheidsopdrachten ging het? Vanuit welke 
departementen?
3. a) Wanneer schrijft men die beperkende voorwaarden uit? 
b) Wat is de reden daartoe?
4. Hoe staat de minister-president tegenover die beperkende voorwaarden? 
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 203 van 26 april 2024
van PETER VAN ROMPUY
1. Elke aanbesteder bepaalt, binnen het regelgevend kader, de criteria en voorwaarden 
die hij hanteert bij het plaatsen van een overheidsopdracht. Overeenkomstig de 
Belgische overheidsopdrachtenregelgeving moeten aanbesteders voor de meeste 
plaatsingsprocedures selectiecriteria vaststellen. Deze hebben betrekking op de 
beroepsgeschiktheid, de financiële en economische draagkracht en de technische of 
beroepsbekwaamheid van de deelnemers. 
Het is hierbij belangrijk dat de aanbesteder passende selectiecriteria vaststelt zodat hij 
zich ervan kan verzekeren dat de opdracht zal worden uitgevoerd door een onderneming 
die over de nodige financiële draagkracht en technische capaciteit beschikt. De 
selectiecriteria en de vereiste minimumniveaus worden bijgevolg vastgesteld op maat 
van het voorwerp van de concrete opdracht (naargelang de aard, de omvang en de 
looptijd ervan). Het vereiste minimumniveau moet steeds verband houden met, en in 
verhouding staan tot, het voorwerp van de opdracht. 
Sommige selectiecriteria kunnen voor kmo’s en voor startende ondernemingen 
potentieel een mogelijke belemmering vormen, bijvoorbeeld een criterium m.b.t. het 
realiseren van een minimale jaaromzet of het beschikken over een minimum aantal 
referenties. Om hieraan tegemoet te komen bepaalt de regelgeving dat een deelnemer 
zich kan beroepen op de draagkracht van andere ondernemingen om aan de minimale 
eisen te voldoen. Hiertoe moet de andere onderneming een verbintenis overleggen 
waaruit blijkt dat de deelnemer zal kunnen beschikken over de nodige middelen.
Dit neemt niet weg dat het belangrijk is dat aanbesteders blijvende aandacht hebben 
voor een proportioneel gebruik van selectiecriteria, vooral in sectoren waar kmo’s een 
groot deel van de markt vertegenwoordigen. Ze moeten erover waken om enerzijds de 
belemmeringen voor de participatie van jonge ondernemingen en kmo’s te elimineren 
en anderzijds voldoende garanties in te bouwen dat de opdracht door een geschikte 
onderneming zal worden uitgevoerd.
2. De overheidsopdrachtenregelgeving bevat een opsomming van mogelijke 
selectiecriteria en hun bewijsmiddelen. Binnen die opsomming komt als dusdanig geen 
criterium voor dat vereist dat een onderneming x jaar actief moet zijn. Er worden wel 
mogelijke criteria en bewijsmiddelen geformuleerd op het vlak van onder meer omzet, 
referentieopdrachten, personeelsbezetting, technische uitrusting, … Een proportioneel 
gebruik van selectiecriteria is bijgevolg belangrijk. 
In eDelta worden geen gedetailleerde gegevens bijgehouden over de gehanteerde 
selectiecriteria. Dit omdat deze criteria en hun minimumniveaus op maat van het 
concrete voorwerp van de opdracht worden bepaald en zich dus niet laten herleiden tot 
een lijst van gestandaardiseerde gegevens.
3. Zoals aangegeven in het antwoord op vraag 1 is het belangrijk dat aanbesteders een 
evenwicht vinden tussen enerzijds een voldoende mededinging, waarbij ook jonge 
ondernemingen en kmo’s kunnen deelnemen, en anderzijds voldoende garanties dat de 
opdracht door een geschikte onderneming, die beschikt over de nodige financiële 
draagkracht en technische capaciteit, zal worden uitgevoerd. 
Met een criterium dat een minimale jaaromzet eist wil een aanbesteder zich er van 
verzekeren dat een deelnemer in staat is om een opdracht van een bepaalde omvang 
uit te voeren. Met het vragen van een minimum aantal referenties wil een aanbesteder 
een zicht krijgen op de ervaring die een deelnemer reeds heeft met de succesvolle 
uitvoering van gelijkaardige opdrachten.   
Dergelijke criteria worden bijgevolg met goede redenen gevraagd. Aangezien 
overheidsopdrachten met publieke middelen worden gefinancierd is het immers 
belangrijk om in zee te gaan met ondernemingen die de nodige zekerheid bieden op het 
vlak van een goede uitvoering. 
4. Zoals in de vorige antwoorden reeds aangegeven heeft elke overheidsopdracht zijn 
eigen aard, omvang, risico’s en omstandigheden. De aanbesteder is en blijft steeds 
verantwoordelijk voor de keuze van procedure en criteria. Het verzekeren van 
voldoende mededinging, non discriminatie, proportionaliteit en transparantie staat 
hierbij centraal.
Het is belangrijk om deze principes bij het formuleren van de selectiecriteria in acht te 
nemen. De overheidsopdrachtenregelgeving bevat hieromtrent ook een aantal concrete 
regels. Zo mag de eis inzake minimale omzet ten hoogste twee keer de geraamde 
waarde van de opdracht bedragen. Enkel wanneer er goede redenen voor zijn, mag de 
opdrachtgever strengere eisen opleggen, bijvoorbeeld wanneer er hoge risico’s aan de 
uitvoering van de opdracht verbonden zijn. De aanbesteder moet in dit geval motiveren 
waarom hij kiest voor strengere eisen.
Zoals reeds vermeld voorziet de regelgeving ook in de mogelijkheid om een beroep te 
doen op de draagkracht van andere ondernemingen om aan de minimale selectie-eisen 
te voldoen. Hiertoe moet de andere onderneming een verbintenis overleggen waaruit 
blijkt dat de deelnemer zal kunnen beschikken over de nodige middelen.
Ondernemingen kunnen ook onder de vorm van een combinatie deelnemen aan een 
overheidsopdracht waarbij ze hun capaciteiten bundelen zodat ze gezamenlijk aan de 
vereiste minimumniveaus kunnen voldoen. 
Deze mechanismen uit de regelgeving bieden enerzijds mogelijkheden aan jonge 
ondernemingen en kmo’s om deel te nemen aan grotere opdrachten en anderzijds de 
zekerheid aan de aanbesteder dat de deelnemer over voldoende capaciteit beschikt om 
de opdracht te kunnen uitvoeren.
Tot slot wil ik ook nog verwijzen naar twee initiatieven die relevant zijn in het kader van 
de vraagstelling. Met Sandbox Vlaanderen biedt de Vlaamse overheid ruimte voor 
innovatie en experiment aan (jonge) innovatieve bedrijven. Het Programma Innovatieve 
Overheidsopdrachten (PIO) helpt de Vlaamse publieke sector om via 
overheidsopdrachten oplossingen te zoeken voor publieke noden waar geen kant-en-
klare oplossing voor op de markt beschikbaar is. Deze oplossingen worden samen met 
ondernemingen, kennis- en onderzoekscentra gezocht. Uit het portfolio van 108 
projecten blijkt een aanzienlijke participatie van jonge, creatieve ondernemingen.
