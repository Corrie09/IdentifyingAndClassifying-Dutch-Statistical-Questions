title: Noodwoningen - Subsidies
thema: Wonen
pdf link: https://docs.vlaamsparlement.be/pfile?id=2030661
thema link: https://www.vlaamsparlement.be/parlementaire-documenten/schriftelijke-vragen/1791441
SCHRIFTELIJKE VRAAG
nr. 100
van BRECHT WARNEZ
datum: 21 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Noodwoningen  -  Subsidies
De Vlaamse Regering voorziet in een subsidie voor het realiseren van een (bijkomend) 
aanbod aan noodwoningen. Er vonden al drie eerdere oproepen plaats in 2020, 2021 en 
2022 en ondertussen is ook de aanvraagperiode voor de vierde oproep verstreken. De 
aanvraag daarvoor moest ten laatste op 30 september 2023 ingediend worden.
Deze subsidie kon worden aangevraagd door de lokale besturen (gemeenten en OCMW’s), 
evenwel met de mogelijkheid dit te verwezenlijken in samenwerkingsverband met een 
provinciaal bestuur, een welzijnsvereniging of andere lokale besturen. Om in aanmerking 
te komen voor de subsidie moet er sprake zijn van aankoop, renovatie, bouw, inrichting of 
verwerving van een langdurig zakelijk recht van een onroerend goed dat nadien 9 jaar (in 
geval van een mobiele woonunit) of 18 jaar dient als noodwoning.
Gelieve alle data in Excel ter beschikking te stellen.
1. Hoeveel aanvragen waren er voor deze oproep en welk bedrag aan subsidies werd bij 
deze oproep in totaal per provincie aangevraagd?
2. Hoeveel dossiers werden bij deze oproep in totaal per provincie toegekend, voor welk 
bedrag en hoeveel subsidies worden in totaal uitgekeerd per provincie?
3. Wat de West-Vlaamse deelnemers betreft:
a) Graag een overzicht van de West-Vlaamse gemeenten die zich kandidaat stelden 
binnen die oproep.
b) In het antwoord op mijn schriftelijke vraag nr.102 van 22 december 2022 gaf de 
minister een overzicht van alle gesubsidieerde projecten voor noodwoningen in 
West-Vlaanderen van de drie eerdere oproepen. Graag een geüpdate versie met 
de gegevens van de oproep van 2023.
4. Beschikt de minister over de voornaamste redenen van afwijzing?
5. De subsidie kan worden toegekend voor zowel het realiseren van een nieuwe 
noodwoning, als het verbeteren van een bestaande noodwoning.
a) Hoeveel van de toegekende gevallen betreffen de realisatie van een noodwoning? 
Graag een overzicht per provincie, met een bijkomend detailoverzicht voor West-
Vlaanderen.
b) Hoeveel van de toegekende gevallen betreffen louter een verbetering van een 
bestaande noodwoning? Graag een overzicht per provincie, met een bijkomend 
detailoverzicht voor West-Vlaanderen.
6. In het antwoord op mijn schriftelijke vraag nr. 102 van 22 december 2022 vermeldde 
de minister dat er bij de vorige oproep een daling was van de hoeveelheid aanvragen. 
De minister legde uit dat dat kwam doordat de grootste nood voor noodwoningen 
ondertussen opgevangen is door de eerdere oproepen. Om dat accurater te 
documenteren zou de minister op korte termijn een beperkte bevraging organiseren 
bij lokale besturen.
a) Heeft die bevraging ondertussen plaatsgevonden?
b) Wat was de conclusie van die bevraging?
c) Heeft de daling zich bij de recente oproep doorgezet?
Zo ja, wat onderneemt de minister om het tij te keren?
Zo niet, ziet de minister daar redenen voor?
7. Is de minister tevreden over het aantal toegekende subsidies en de effecten van de 
oproep?
a) Ziet de minister nood aan verdere maatregelen?
b) Is de minister tevreden met de geografische spreiding van de aanvragen?
c) Acht de minister de criteria om de subsidies toe te kennen geschikt om een goede 
geografische spreiding te krijgen en opdat iedere provincie zou beschikken over 
voldoende noodwoningen?
8. Hoeveel projecten uit voorgaande projectoproepen zijn intussen afgewerkt? Om 
hoeveel noodwoningen gaat het?
9. Acht de minister het voor die subsidie gereserveerde budget voldoende?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 100 van 21 december 2023
van BRECHT WARNEZ
1. In totaal zijn er in de projectoproep noodwoningen 2023 69 aanvragen ingediend, 
samen goed voor 9.663.239,23 euro. De verdeling per provincie kan teruggevonden 
worden in bijlage 1.
2. In totaal werd 8.591.596,40 euro aan subsidies toegekend aan 37 projecten. De 
verdeling per provincie kan teruggevonden worden in bijlage 2.
3. U kan de gevraagde gegevens terugvinden in bijlage 3. 
4. De voornaamste redenen voor afwijzing zijn het ontbreken van een beslissing van het 
lokaal bestuur, het ontbreken van een bewijs van zakelijk recht en onvolledigheid van 
het dossier.
5. a) In de oproep noodwoningen 2023 zijn er 12 projecten waarbij in totaal 37 nieuwe 
noodwoning worden gerealiseerd (zie bijlage 4, tabblad 1).
b) In de oproep noodwoningen 2023 zijn er 25 projecten waarbij in totaal 84 bestaande 
noodwoningen worden gerenoveerd (zie bijlage 4, tabblad 2).
6. a) Deze bevraging heeft inderdaad plaatsgevonden voorafgaand aan het openstellen 
van de oproep noodwoningen 2023, zodat de bemerkingen en suggesties maximaal 
konden meegenomen worden in de projectoproep.
b) De overgrote meerderheid van de bevraagden gaf aan dat er in de gemeente wel nog 
een nood is aan bijkomende noodwoningen, zeker in de centrumsteden. De 
gemiddelde verblijfsduur in een noodwoning bedraagt dan ook vaak meer dan 6 
maanden, waardoor de doorstroom moeizamer verloopt. De lokale besturen gaven 
bovendien aan dat de bouwkosten sterk gestegen zijn, waardoor het subsidiabele 
bedrag van de projectsubsidie niet meer afdoende was.
c) Neen, in de recente oproep werd voor 8.591.596,40 euro aan subsidies vastgelegd, 
in 2022 was dat 4.364.531,84 euro. Er is dus sprake van een verdubbeling ten 
opzichte van vorig jaar. Een mogelijke reden hiervoor is dan ook dat de maximaal 
subsidiabele kost verhoogd werd van 290 000 euro naar 319 000 euro.
7. Ik ben erg tevreden dat we in 2023 opnieuw kunnen spreken van een groot aantal 
ingediende projecten die het aandeel noodwoningen in Vlaanderen zal doen toenemen.
Op die manier zorgen we voor een meer behoeftedekkend aanbod aan noodwoningen 
in Vlaanderen. Samen met de drie vorige projectoproepen gaat het over 36,3 miljoen 
euro aan Vlaamse subsidies voor 187 projecten. Goed voor 586 woningen sinds 2020.  
a) In oktober 2023 lanceerde ik een vijfde projectoproep voor 11 miljoen euro. Lokale 
besturen kunnen tot eind april 2024 intekenen op deze oproep. Die zal naast 
noodwoningen ook betrekking hebben op woningen voor dak- en thuislozen en biedt 
een extra mogelijkheid om via een raamovereenkomst modulaire woningen voor dit 
doeleinde af te nemen.
b) Lokale besturen hebben 5 achtereenvolgende jaren de mogelijkheid gekregen om in 
te tekenen op de projectoproep noodwoningen, met de nodige cofinanciering vanuit 
Vlaanderen. Het initiatief moet telkens wel vanuit het lokale bestuur komen. Zij 
kunnen dan ook het best inschatten wat de reële nood aan dergelijke woningen op 
lokaal niveau is. Sommige lokale besturen beschikten reeds over een afdoende 
aanbod aan noodwoningen. Het is dan ook logisch dat zij niet (of in mindere mate) 
hebben ingetekend op de oproep, als daar lokaal geen nood aan is. Langs de andere 
kant zien we dat lokale besturen met een laag aanbod aan noodwoningen gebruik 
hebben gemaakt van de oproep noodwoningen om de capaciteit te verhogen. De 
geografische spreiding moet dan ook bekeken worden vanuit het reeds bestaande 
aanbod, als het bijkomend gecreëerd aanbod door middel van de verschillende 
oproepen.   
c) Zie antwoord op deelvraag b).
8. Uit de vorige oproepen zijn ondertussen 43 projecten gerealiseerd, samen goed voor 
130 noodwoningen.
9. Voor de projectoproep 2023 werd het voorziene budget van 8 miljoen euro volledig 
opgebruikt. Het jaar voordien werd het budget slechts voor de helft benut. Het is dus 
moeilijk in te schatten hoeveel projecten (en de grootteorde) jaarlijks zullen ingediend 
worden. Voor de projectoproep 2024 is het budget in elk geval verhoogd tot 11 miljoen 
euro.
BIJLAGEN
1.Aanvragen per provincie
2.Toegekende subsidies
3.West-Vlaamse indieners
4.Nieuwe en gerenoveerde noodwoningen
