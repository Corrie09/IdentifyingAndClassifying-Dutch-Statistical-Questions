title: Vernattingsprojecten - Beheersing knijtenoverlast
thema: Natuur en Milieu
pdf link: https://docs.vlaamsparlement.be/pfile?id=2053830
thema link: https://www.vlaamsparlement.be/parlementaire-documenten/schriftelijke-vragen/1809362
SCHRIFTELIJKE VRAAG
nr. 738
van ADELINE BLANCQUAERT
datum: 4 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vernattingsprojecten  -  Beheersing knijtenoverlast
Wil Vlaanderen het hoofd bieden aan periodes van zowel langdurige droogte als zeer zware 
regenval, dan zullen er in onze regio hoogdringende en grootschalige ingrepen nodig zijn 
om de natuur te ‘vernatten’ via onder meer de opwaardering van moerassen en veenzones, 
alsook de aanleg van wetlands en grootschalige bufferbekkens, klinkt quasi unisono de 
stem van hydrologen en waterbouwkundigen.
Een dergelijke natte natuur vormt echter ook een ideale leefomgeving voor knijten 
(Ceratopogonidae). Vooral rond slibrijke gebieden waar het ecosysteem nog niet in 
evenwicht is en de voedselpiramide nog niet is opgebouwd (en er dus weinig natuurlijke 
vijanden zijn), kunnen dergelijke knijten uitgroeien tot een dermate zware plaag dat het 
leven voor mens en dier een ware hel wordt.
De knijtenplaag in het Schelde-estuarium ter hoogte van Gent-Wetteren-Baasrode-Hamme 
is daarvan een schoolvoorbeeld, waarbij de betrokken Vlaamse overheidsdiensten een 
dergelijke insectenplaag nog altijd niet onder controle hebben. Momenteel wordt in dat 
gebied weliswaar geëxperimenteerd met verschillende types knijtenvallen, worden 
ecosysteemverbeteringen uitgetest, en loopt een uitgebreid onderzoeks- en 
monitoringsprogramma met wetenschappers van Universiteit Antwerpen (UA), het 
Instituut voor Natuur- en Bosonderzoek (INBO) en het Koninklijk Belgisch Instituut voor 
Natuurwetenschappen (KBIN), maar schijnbaar beschikken de Vlaamse minister van 
Omgeving en de Vlaamse minister van Mobiliteit en Openbare Werken, samen met hun 
respectieve diensten, nog altijd niet over een sluitend bestrijdingsprogramma om de 
uitbraak van een knijtenplaag, als gevolg van door de Vlaamse overheid uitgevoerde 
projecten om de natuur te ‘vernatten’, op een efficiënte manier te bestrijden. [1]
1. Zijn de minister van Omgeving en de minister van Mobiliteit en Openbare Werken zich 
ervan bewust dat hun plannen om de Vlaamse natuur op grootschalige wijze te 
‘vernatten’ ook aanleiding kunnen geven tot de uitbraak van massale knijtenplagen in 
Vlaanderen? Op welke wijze houden de diensten van de ministers rekening met het 
knijtenplaagrisico, als ze projecten plannen en uitvoeren om in Vlaanderen meer natte 
natuur te realiseren?
2. Wat is de stand van zaken wat betreft het bovenvermelde uitgebreide onderzoeks- en 
monitoringsprogramma voor de aanpak en het beheersen van knijtenpopulaties dat 
uitgevoerd wordt door wetenschappers van Universiteit Antwerpen (UA), het Instituut 
voor Natuur- en Bosonderzoek (INBO) en het Koninklijk Belgisch Instituut voor 
Natuurwetenschappen (KBIN)? Zijn er al tussentijdse onderzoeksresultaten en 
conclusies beschikbaar en wanneer zullen de eindresultaten en -conclusies worden 
opgeleverd? Zo niet, wanneer zullen ze beschikbaar zijn? Zo ja, welke duurzame 
oplossingen worden al aangereikt om zware knijtenplagen met succes te kunnen 
bestrijden?
3. Zal de minister van Omgeving opdracht geven aan haar MER-diensten om bij 
grootschalige plannen en projecten voor natuurvernatting waarvoor een voorafgaand 
MER nodig is, in dergelijke MER-studies ook altijd een onderzoeksluik ‘beheersing 
knijtenoverlast-risico’ op te leggen zodat al bij aanvang van dergelijke projecten alle 
mogelijke milderende maatregelen toegepast kunnen worden om de kans op 
knijtenplagen maximaal te beperken, en de projectverantwoordelijken niet, zoals op 
dit ogenblik in het Schelde-estuarium in de regio Gent-Wetteren-Baasrode-Hamme, 
pas achteraf naar oplossingen moeten gaan zoeken om de knijtenplaag die hun project 
veroorzaakte onder controle te krijgen?
[1] Zie https://www.vlaamsewaterweg.be/knijten.
Deze vraag werd gesteld aan de ministers Zuhal Demir (416), Lydia Peeters (738)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 738 van 4 maart 2024 
van ADELINE BLANCQUAERT
1. Er is inderdaad hinder van knijten bij enkele specifieke vernattingsprojecten, maar de 
knijtenproblematiek in het Schelde-estuarium is eerder een natuurlijk fenomeen dan 
een direct gevolg van de aanleg van wetlands of de aanleg van gecontroleerde 
overstromingsgebieden. Er worden immers ook knijtenpopulaties vastgesteld op 
locaties in het Schelde-estuarium waar hoegenaamd geen wetlands of 
overstromingsgebieden zijn aangelegd.
Deze teruggekeerde natuurlijke aanwezigheid van knijten in het Schelde-estuarium, na 
een afwezigheid van enkele decennia, is in eerste instantie een gevolg van de 
verbeterde waterkwaliteit in onze waterwegen en de zich manifesterende 
klimaatwijzigingen (opwarming, langere periodes van droogte, e.d.m.)
Tot voor enkele jaren was het Schelde-estuarium biologisch dood. De afgelopen jaren 
is de waterkwaliteit gaandeweg verbeterd, waardoor er nu opnieuw een breed scala 
aan diersoorten voorkomt zoals bv. de Fint, de bever en de otter, waar graag rond 
wordt gecommuniceerd. Door de slechte waterkwaliteit in de voorbije decennia is ook 
de knijt lange tijd afwezig geweest, maar ook deze lastigere soorten nemen dus 
opnieuw hun plaats van weleer in het ecosysteem in. 
In het estuarium zijn 17 soorten knijten gekend. De hinder voor de mens ten gevolge 
van knijten wordt veroorzaakt door 1 dominante soort, die lokaal en tijdelijk een 
probleem kan veroorzaken, wanneer op een waterhoudende slibrijke én organisch rijke 
bodem een overpopulatie van deze knijtensoort ontstaat. Dergelijke habitats zullen bij 
vernattingsprojecten in Vlaanderen echter niet op grote schaal ontstaan. De kans op 
grootschalige knijtenplagen in Vlaanderen onder impuls van een aangepast waterbeleid 
is dan ook niet te verwachten. 
De betrokken administraties van beide ministers zijn zich bewust van de problematiek 
en implementeren aanvullende maatregelen bij de gebiedsinrichting, het beheer en de 
monitoring.
Er was tot voor kort (zowel in Vlaanderen, alsook in het buitenland) maar zeer weinig 
gekend over deze dominante knijtensoort. Op initiatief van De Vlaamse Waterweg nv 
(DVW) en het Agentschap voor Natuur en Bos (ANB) wordt, in samenwerking met 
Universiteit Antwerpen (UA), het Instituut voor Natuur- en Bosonderzoek (INBO) en 
het Instituut voor Wetenschappen, daarom ingezet om de kennis hierrond te vergroten. 
Op basis van de hierbij reeds verworven kennis, werden intussen door de UA en het 
INBO verschillende preventieve maatregelen gedefinieerd om het zich voordoen van 
knijten(over)populaties bij aanpassingen aan de rivier zo veel mogelijk tegen te gaan, 
alsook correctieve maatregelen om knijten(over)populaties op bestaande locaties langs 
de rivier zo efficiënt mogelijk te bestrijden. De preventieve maatregelen worden reeds 
toegepast bij het ontwerp van nieuwe wetlandprojecten en nieuwe 
overstromingsgebieden (zie ook deelvraag 2).
Momenteel worden deze richtlijnen door UA en het INBO geformaliseerd in een leidraad 
om potentiële knijtenhinder in het algemeen zo veel mogelijk te voorkomen. Knijten 
zijn deel van de wetland-biodiversiteit. Vermijden van een (tijdelijk) hogere densiteit 
is echter niet altijd mogelijk. Daarom worden experimenten uitgevoerd met vallen om 
knijten af te vangen.
2. Als één van de preventieve maatregelen, zoals vermeld in deelvraag 1, wordt standaard 
zowel een monitoring van knijtenlarven in de bodem als een monitoring van de adulte 
mugjes uitgevoerd in verschillende gebieden in het estuarium. Daarnaast worden ook 
verklarende factoren zoals hoogteligging, drainage en kreekvorming, bodem en 
vegetatieontwikkeling opgevolgd. Op deze manier houden we een vinger aan de pols 
en wordt - indien nodig - eventueel de inrichting van sommige gebieden bijgestuurd. 
Ik verwees reeds naar de leidraad waarin deze maatregelen worden verwerkt. In de 
praktijk worden de richtlijnen uit deze leidraad, in overleg met de kennisinstellingen, 
nu reeds toegepast. 
Wat hierbij voorlopig geconcludeerd kan worden is dat:
−het steeds gebiedsspecifiek maatwerk betreft. Ieder gebied is anders, aangezien 
ook de verklarende factoren steeds verschillend zijn. Zo kan de aanleg van een 
vloedschaar, die in Wijmeers goed functioneert, in een ander gebied gevaarlijke 
dwarsstromingen voor scheepvaart en dus veiligheidsrisico’s tot gevolg hebben.
−intussen duidelijk is dat een hogere densiteit aan knijten voornamelijk voorkomt in 
het hoog slik – pioniersschor; een habitat die uiteraard in heel het estuarium terug 
te vinden is. 
−vegetatieontwikkeling resulteert in minder knijten.
−knijten in de Zeeschelde niet enkel voorkomen in vernattingsprojecten.
−ook de klimaatwijziging zeer sterk sturend is. Zo resulteren warmere zomers dus 
niet alleen in meer muggen, maar ook in meer knijten.
−bij derden beide insectensoorten (knijten en muggen) al eens onderling met elkaar 
verward worden, zoals vaak bij de monitoring a.d.h.v. selectieve knijtenvallen moet 
worden vastgesteld, zodat het ook niet uitgesloten is dat een aantal klachten van 
burgers eerder betrekking hebben op een muggenproblematiek, veeleer dan op een 
knijtenproblematiek. Zie in dit verband ook mijn antwoord op deelvraag 3 in het 
antwoord op de schriftelijke vraag nr. 693 van 20 februari 2024 geteld door dhr. 
Koen Van Den Heuvel.
−rond de bestrijdingsvallen voorlopig nog geen sluitende conclusies getrokken 
kunnen worden, aangezien er afgelopen zomer operationele problemen waren met 
de vallen (o.a. met de led strips), alsmede gezien de relatief nattere 
weersomstandigheden in 2023. Het pilootproject wordt verder gezet in 2024. Zie in 
dit verband ook mijn antwoord op deelvraag 1 in het antwoord op schriftelijke vraag 
nr. 693.
Op basis van deze bevindingen worden maatregelen genomen om het zich voordoen 
van knijten(over)populaties bij aanpassingen aan de rivier en bij de aanleg van nieuwe 
gebieden langs de rivier zo veel mogelijk tegen te gaan, alsook correctieve maatregelen 
om knijten(over)populaties op bestaande locaties langs de rivier zo efficiënt mogelijk 
te bestrijden.
De potentiële overlastsoort (Culicoides riethi) is deel van de Scheldebiodiversiteit. Door 
waterkwaliteitsverbeteringen kan ze opnieuw voorkomen in de slikhabitats. De soort is 
een blijver. Er is een set aan aanvullende maatregelen mogelijk bij inrichting en beheer 
om de kans op hinder te voorkomen. 
Voorbeelden van oplossingen die we nu al kennen zijn: 
•zorgen voor een vernattingsfase voorafgaand aan wanneer gebieden 
geconnecteerd worden met de rivier zodat typische vegetatieontwikkeling 
sneller op gang komt;
•beperken van permanente getijdenpoelen of moeilijk drainerende zones;
•voldoende waterdynamiek;
•een groenscherm als windscherm voorzien tussen vernattingsproject en 
bewoning.
Dit alles vereist een gebiedsspecifieke aanpak. Naast inrichting en beheer wordt 
bovendien voorzien om op basis van monitoring gericht af te vangen om eventuele 
hinder te voorkomen indien hinder dreigt te ontstaan.
3. Het Team Omgevingseffecten houdt reeds rekening met het risico in MER-studies voor 
grootschalige vernattingsplannen of -projecten. Zo werd er ook recent rekening mee 
gehouden in het plan-MER Ruimte voor Water Dender waarover het team kennis 
aanbracht en gevraagd werd om dit verder te bekijken. Ook in toekomstige MER’s zal 
het Team Omgevingseffecten hier rekening mee houden waar relevant.
