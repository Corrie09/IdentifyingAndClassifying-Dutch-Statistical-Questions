title: Monitoren jeugdkampen en speelpleinwerking - Impact hervormde kadervorming
thema: Jeugdbeleid
pdf link: https://docs.vlaamsparlement.be/pfile?id=2046070
thema link: https://www.vlaamsparlement.be/parlementaire-documenten/schriftelijke-vragen/1800984
SCHRIFTELIJKE VRAAG
nr. 75
van FREYA PERDAENS
datum: 6 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Monitoren jeugdkampen en speelpleinwerking  -  Impact hervormde kadervorming
Het aantrekken van monitoren voor jeugdkampen en speelpleinwerking is steeds een 
uitdaging geweest. Sinds de coronacrisis is die uitdaging nog eens zo groot geworden. Die 
problematiek zorgde deze legislatuur in het Vlaams Parlement al eens voor een debat in 
de commissie.
De minister heeft in deze legislatuur al initiatieven genomen om ervoor te zorgen dat het 
aantal monitoren opnieuw zou stijgen, zodat de dreigende tekorten afgewend kunnen 
worden. Zo heeft de minister de kadervorming versoepeld in de hoop dat alles wat kan 
worden aangezwengeld.
1. Welke impact heeft de versoepelde kadervorming gehad op het aantal monitoren?
2. Heeft de versoepeling de beoogde effecten opgeleverd?
3. Is er een stijging merkbaar in het aantal jongeren dat een opleiding tot monitor volgt? 
Zo ja, kan de minister daar cijfers over geven?
4. Is er een onderscheid wat betreft bovenstaande vragen tussen de opleiding tot monitor 
en de opleiding tot monitor voor personen met een beperking? 
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 75 van 6 februari 2024
van FREYA PERDAENS
1. Sinds de vereenvoudiging van de regelgeving is het aantal geattesteerde animatoren 
toegenomen. In 2023 werden 5260 animatorattesten, 893 hoofdanimatorattesten en 
222 instructeursattesten uitgereikt. Uit de tabel hieronder blijkt dat het aantal 
uitgereikte attesten in stijgende lijn zit, op een daling in 2020 en 2021 tijdens de 
coronacrisis na.
Jaar Aantal 
uitgereikte 
attesten 
animatorAantal uitgereikte 
attesten 
hoofdanimatorAantal 
uitgereikte 
attesten 
instructeurTotaal aantal 
uitgereikte 
attesten
2023 5260 893 222 6375
2022 4103 640 233 4976
2021 3831 463 155 4449
2020 4056 793 185 5034
2019 5071 723 252 6046
2018 5170 809 199 6178
2017 4825 668 167 5660
2. In 2020 werden het decreet en het besluit inzake kadervorming in dialoog met de 
jeugdsector en in opvolging van het onderzoek door Hogeschool VIVES gewijzigd, zoals 
was voorzien in het regeerakkoord 2019-2024 en in de beleidsnota Jeugd. Intussen 
werd de regelgeving inzake kadervorming ge√Øntegreerd in het Jeugddecreet van 23 
november 2023. De volgende vereenvoudigingen werden gerealiseerd:
- De beoordelingstermijn van dossiers van verenigingen die een erkenning voor 
een kadervormingstraject aanvragen, is verkort van zes tot drie maanden;
- De taal van de competentieprofielen is aangepast aan de taal van de jongeren;
- De verplichting tot het organiseren van een apart evaluatiemoment van het 
traject, na de evaluatie van de cursus en de stage, werd geschrapt.
De doelstelling was om de procedures te vereenvoudigen, zodat deelnemers sneller als 
geattesteerd animator aan de slag kunnen gaan. Gelet op de cijfers in het antwoord op 
de eerste vraag, kan worden besloten dat het aantal animatoren is toegenomen.
Dit neemt niet weg dat de nood aan animatoren hoog blijft. Hoewel de geattesteerde 
kadervorming in Vlaanderen laagdrempeliger is georganiseerd dan in andere landen, 
blijft de stap voor sommige jongeren groot.
3. Uit de tabel hieronder blijkt dat ook het aantal jongeren dat de cursus start opnieuw in 
stijgende lijn zit.
Jaar Aantal deelnemers dat start 
aan de cursus
2023 8859
2022 8906
2021 7284
2020 4368
2019 8121
2018 8330
2017 9213
4. Een aantal jeugdverenigingen organiseert niet-geattesteerde vorming op maat van 
jongeren met een beperking die zich willen engageren in hun jeugdvereniging. De 
verwachtingen verschillen van de competenties die in het besluit van de Vlaamse 
Regering van 9 februari 2024 tot uitvoering van het Jeugddecreet van 23 november 
2023 zijn vastgelegd. De vormingen leiden niet tot attesten die worden uitgereikt door 
de Vlaamse Gemeenschap.
