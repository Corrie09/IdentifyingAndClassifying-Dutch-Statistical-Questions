title: Woningmarkt - Waarborg eigen middelen voor kandidaat-bouwers
thema: Wonen
pdf link: https://docs.vlaamsparlement.be/pfile?id=2027330
thema link: https://www.vlaamsparlement.be/parlementaire-documenten/schriftelijke-vragen/1788036
SCHRIFTELIJKE VRAAG
nr. 94 
van KURT VANRYCKEGHEM
datum: 13 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woningmarkt  -  Waarborg eigen middelen voor kandidaat-bouwers
Embuild Vlaanderen, de spreekbuis van de bouwsector, analyseerde het aantal 
vergunningsaanvragen. Zo kan men zes maanden in de toekomst kijken en een beeld 
krijgen van de investeringsintenties.
Dat toekomstbeeld oogt veeleer somber. “Er heerst ongerustheid in de sector”, zegt Marc 
Dillen, directeur-generaal van Embuild Vlaanderen. “Er is dringend nood aan ondersteuning 
van de woningbouw.”
De woningmarkt staat onder druk door de hoge prijzen en de stijgende rentevoeten. 
Volgens de rentebarometer van Immotheker Finotheker is de gemiddelde rentevoet meer 
dan dubbel zo hoog als twee jaar geleden. Uit cijfers van de Nationale Bank van België 
(NBB) blijkt dat het aantal aangevraagde hypothecaire leningen voor nieuwbouw tussen 
januari en juli 2023 de helft lager is dan in 2022. Ook het geleende bedrag stijgt niet 
langer, dat betekent dat de consument op zijn limieten botst. De mediaanprijs voor een 
huis in Vlaanderen bedraagt intussen 295.000 euro.
“Naast de hogere maandelijkse hypotheeklast, moeten de kandidaat-bouwers meer eigen 
middelen voorleggen.” zegt Marc Dillen. Die horde kunnen heel veel mensen niet nemen.” 
Twintigers en dertigers blijven langer bij hun ouders wonen en door de hogere rentevoeten 
verlengen jongeren de looptijd van hun lening tot 25 of 30 jaar om hun leencapaciteit te 
verhogen. Veertigers kunnen dat niet en vallen uit de boot voor een krediet.
Om de bouwers en de sector een duwtje in de rug te geven, lanceert Embuild een opvallend 
voorstel. Een 'waarborg eigen middelen' is een oplossing voor Vlamingen met voldoende 
inkomen, maar te weinig spaargeld. Zij stellen voor dat de Vlaamse overheid zich borg 
stelt voor de helft van de eigen middelen bij een krediet, zodat de bouwers toch een lening 
krijgen. Het risico voor de overheid is klein, omdat het aantal wanbetalingen bij 
hypothecaire kredieten erg laag is.”
Volgens de bouwsector is het belangrijk dat het aandeel eigenaars op de woningmarkt 
boven de 70 procent blijft, want als de hogere inkomens zich geen eigen woning kunnen 
permitteren, dan verdringen ze de lagere inkomens op de huurmarkt. Ik vernam ook dat 
de minister gelooft in de voordelen van zo veel mogelijk Vlamingen met een eigen woning 
en dat hij heeft afgesproken om in overleg te gaan. Er zijn uiteraard ook wel risico's, want 
het kan niet de bedoeling zijn dat leners ervan uitgaan dat de overheid toch wel 
tussenbeide zal komen.
Toch denk ik dat het een boost kan geven voor de bouwsector in Vlaanderen. En een boost 
in die sector is ook een boost in de tewerkstelling en is bijzonder goed voor de economie. 
Is de minister ondertussen al in overleg geweest en zo ja, welke resultaten bracht dat 
mee?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 94 van 13 december 2023
van KURT VANRYCKEGHEM
Voor een antwoord op deze vraag verwijs ik door naar mijn antwoord op VOU 867 “de 
overheidswaarborg op eigen inbreng van hypothecaire kredieten” van Sarah Smeyers in 
de commissie voor Wonen van 18 januari 2024.
