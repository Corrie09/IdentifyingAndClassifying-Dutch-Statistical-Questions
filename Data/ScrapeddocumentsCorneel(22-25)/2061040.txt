title: Globalize Solidarity vzw - Subsidies
thema: Cultuur
pdf link: https://docs.vlaamsparlement.be/pfile?id=2061040
thema link: https://www.vlaamsparlement.be/parlementaire-documenten/schriftelijke-vragen/1816231
SCHRIFTELIJKE VRAAG
nr. 189
van KRISTOF SLAGMULDER
datum: 27 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Globalize Solidarity vzw  -  Subsidies
Uit het Vlaams subsidieregister blijkt dat de minister al zeker in 2022 en 2023 een 
aanzienlijke jaarlijkse subsidie voor personeel gaf aan een vzw Globalize Solidarity 
gevestigd op het adres Haachtsesteenweg 53 in Sint-Joost-ten-Node. Dat adres wordt 
gebruikt door 6 feitelijke verenigingen en vzw’s die rechtstreeks gelinkt zijn aan de 
communistische partij PVDA. Het betreft:
- de feitelijke vereniging International Action for Liberation (INTAL);
- de feitelijke vereniging Cubanismo;
- de vzw Viva Salud, geleid door het Europese parlementslid van de Parti du Travail de 
Belgique (PTB);
- de organisatie Bisan, die boycotacties tegen Israël organiseert;
- de vzw IMAST-INEM, het Instituut voor Marxistische Studies;
- een vzw AGPS-PASS die communistische ideeën rond gezondheidszorg promoot.
Een bestuurder van de vzw Globalize Solidarity treedt publiek op als woordvoerder van 
INTAL, voorzitter van Cubanismo, bestuurder van vzw Viva Salud, lesgever bij IMAST en 
auteur in het PVDA-partijblad Solidair over de acties van Bisan.
1. Voor welke doeleinden werd de subsidie precies verstrekt? Indien het zou gaan om 
een personeelssubsidie, hoeveel personen (in voltijdequivalenten (vte)) werden 
daarvan dan betaald? Indien de personen werden tewerkgesteld door die vzw, is het 
dan verenigbaar met de subsidievoorwaarden dat de personen tegelijk optreden als 
voorzitter, woordvoerder, bestuurder, lesgever, auteur van en bij de andere 
verenigingen die op hetzelfde adres gevestigd zijn?
2. Welke exacte taken dienen de personeelsleden van die vereniging uit te voeren, en 
waar is dat omschreven? Hoe wordt het door de administratie van de minister 
gecontroleerd?
3. De vzw Globalize Solidarity communiceert op Facebook als INTAL Globalize Solidarity. 
In de communicatie wordt zo de activiteit van de communistische beweging 
International Action for Liberation enerzijds en de vzw Globalize Solidarity anderzijds 
door elkaar gemengd. Is dat conform het aanvraagdossier en conform de 
subsidievoorwaarden?
4. De Facebookpagina van INTAL Globalize Solidarity plaatste in januari 2024 27 
berichten. Daarvan waren er 20 uitsluitend in het Frans (74%), 4 tweetalig (14%) en 
slechts 3 Nederlandstalig (11%). De grote bannerafbeelding van de Facebookpagina 
is uitsluitend in het Frans. Waarom subsidieert de Vlaamse overheid een vzw in Brussel 
die vrijwel uitsluitend in het Frans communiceert?
5. Is het verenigbaar met de wet, het aanvraagdossier en de subsidievoorwaarden dat 
de gesubsidieerde vzw op haar Facebookpagina zichtbare steun verleent aan de 
communistische politieke actie onder de naam International Action for Liberation of 
INTAL?
6. Is het verenigbaar met de wet, het aanvraagdossier en de subsidievoorwaarden dat 
met die subsidie steun wordt verleend aan de communistische vereniging Cubanismo 
die steun en sympathie voor dat regime aanmoedigt?
7. Is het verenigbaar met de wet, het aanvraagdossier en de subsidievoorwaarden dat 
een bestuurder van een gesubsidieerde vzw tegelijk ook bestuurder is van een andere 
vzw op hetzelfde adres, geleid door een Europees parlementslid?
8. Is het verenigbaar met de wet, het aanvraagdossier en de subsidievoorwaarden dat 
een bestuurder van een gesubsidieerde vzw tegelijk ook als redacteur in een partijblad 
optreedt met artikelen over communistische politieke acties van een andere 
vereniging, gevestigd op hetzelfde adres?
9. Is het verenigbaar met de wet, het aanvraagdossier en de subsidievoorwaarden dat 
een bestuurder van een gesubsidieerde vzw tegelijk ook als lesgever optreedt voor 
een vzw die op hetzelfde adres gevestigd is?
10. Volgens het officiële kadaster van de federale overheid blijkt er momenteel geen 
huisnummer 53 op de Haachtsesteenweg in Sint-Joost te bestaan. Alleen de 
huisnummers 49 en 55 bestaan, die ook al druk gebruikt worden door andere met de 
PVDA verbonden verenigingen. Het gebruik van het officieel niet-bestaande nummer 
53 kan geïnspireerd zijn door fiscale en subsidietechnische constructies. Zo wordt er 
boven de brievenbus van het zogezegde nummer 53 gemeld dat er een zaal gevestigd 
zou zijn van de vzw Atelier, die haar zetel heeft op het nummer 51. 
Is die zaal een realiteit, in de zin dat zij duidelijk afgescheiden is van alle andere 
lokalen, eigen meters heeft voor verwarming-elektriciteit-water, steeds slotvast is, en 
enkel te gebruiken is na een afspraak met de vzw Atelier? Worden er door de vzw 
Atelier, gevestigd op nr 51, kosten in rekening gebracht aan de gesubsidieerde vzw 
Globalize Solidarity, gevestigd op het niet-bestaande nummer 53, voor het gebruik 
van die zaal? Zo ja, voor welk bedrag in de jaren 2022 en 2023? Is het aanrekenen 
van die kosten verenigbaar met de wet, het aanvraagdossier en de 
subsidievoorwaarden in 2022 en 2023? Zo niet, welke maatregelen worden genomen 
om herhaling te voorkomen en het teveel aangerekende terug te vorderen?
11. Waarom verleent de Vlaamse overheid een subsidie aan een vzw met een adres dat 
officieel niet bestaat? Wordt dat niet nagegaan wanneer een aanvraag tot subsidie 
wordt ingediend? Zo niet, waarom niet?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 189 van 27 maart 2024
van KRISTOF SLAGMULDER
1. De toegekende subsidie kadert in de subsidiëring van tewerkstellingsplaatsen in een 
gewezen Derde Arbeidscircuit (DAC), uitgedrukt in voltijdsequivalenten. In 2001 werden 
DAC-arbeidsplaatsen omgezet in reguliere arbeidsplaatsen die gesubsidieerd worden 
door het functioneel bevoegde beleidsdomein. Organisaties actief op het vlak van 
ontwikkelingssamenwerking met ex-DAC arbeidsplaatsen worden gesubsidieerd vanuit 
de begroting ontwikkelingssamenwerking. De subsidie wordt aangerekend op het 
begrotingsartikel SA0-1SOA2LC-WT – VLAAMS INTERSECTORAAL AKKOORD SOCIAL 
PROFIT.
De ex-DAC tewerkstellingssubsidie wordt toegekend voor tewerkstellingsplaatsen en, 
aldus, niet voor individuele personeelsleden. De subsidie wordt uitgekeerd op basis van 
de loonbarema’s, toegekende en gepresenteerde voltijdsequivalenten en salarisfiches. 
Er gebeurt geen toetsing op de verenigbaarheid van personeelsleden. 
Globalize Solidarty vzw heeft recht op de subsidie van één voltijds equivalente 
tewerkstellingsplaats. Die wordt ingevuld met deeltijdse contracten. Hieronder volgt een 
overzicht van de periode 2021-2023:
2021: twee medewerkers voor elk 0,5 voltijdsequivalenten. 
•Voorschot (vastgelegd en betaald): €28.807.
•Saldo (vastgelegd en betaald): €8.318.
•Totaal: €37.125.
2022: drie medewerkers. Een personeelslid voor 0,2 voltijdsequivalenten tot 20 oktober 
2022, die vervangen werd, en een personeelslid voor 0,8 voltijdsequivalenten.
•Voorschot (vastgelegd en betaald): €29.700.
•Saldo (vastgelegd en betaald): €9.399.
•Totaal: €39.099.
2023: twee medewerkers voor elk 0,5 voltijdsequivalenten.
•Voorschot (vastgelegd en betaald): €31.279.
•Saldo (vastgelegd en betaald): €7.847.
•Totaal: €39.126.
2-9.De ex-DAC tewerkstellingssubsidie wordt toegekend aan organisaties met een 
uiteenlopende focus en activiteiten. De organisaties ontvangen de loonsubsidie enkel 
omdat ze ooit een ex-DAC tewerkgestelde in dienst hadden. Er zijn geen concrete 
subsidievoorschriften, taken of te leveren prestaties. Bijgevolg worden deze niet 
opgevolgd in functie van de controle. 
10. Voor deze subsidie worden enkel de aangetoonde en bewezen personeelskosten in 
rekening gebracht. De administratie baseert zich voor de betalingen op het KBO-
nummer 0435 919 384, waarvan de Kruispuntbank voor Ondernemingen aangeeft dat 
Globalize Solidarity vzw haar adres heeft op Haachtsesteenweg 53, 1210 Sint-Joost-
ten-Node.
11. De adresgegevens worden nagegaan door middel van de Kruispuntbank voor 
Ondernemingen.
