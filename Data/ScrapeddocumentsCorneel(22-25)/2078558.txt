title: Invoering enkelband met alcoholmeter - Proefproject
thema: Justitie en Handhaving
pdf link: https://docs.vlaamsparlement.be/pfile?id=2078558
thema link: https://www.vlaamsparlement.be/parlementaire-documenten/schriftelijke-vragen/1832378
SCHRIFTELIJKE VRAAG
nr. 10
van ADELINE BLANCQUAERT
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Invoering enkelband met alcoholmeter  -  Proefproject
Op woensdag 2 oktober lazen we in de pers de eerste berichten over de plannen van 
Vlaams minister van Justitie Zuhal Demir over de invoering van een enkelband met 
alcoholmeter.
Dergelijk initiatief kan uiteraard enkel toegejuicht worden om er zoveel mogelijk voor te 
zorgen dat de dragers het programma ook alcoholvrij kunnen doorlopen, zeker wanneer 
alcohol een rode draad was binnen de feiten die gepleegd werden.
Afgelopen legislatuur was minister Demir echter van mening, na verschillende vragen 
daarover in de commissie Justitie, dat er een segment veroordeelden moet zijn die nooit 
in aanmerking zouden mogen komen om een enkelband te dragen. Ik denk bijvoorbeeld 
aan daders van intrafamiliaal geweld, drugsdealers, tienerpooiers enzovoort.
1. Het proefproject zal worden gelanceerd in 2025. 
Heeft de minister zicht op een specifieke datum alsook met hoeveel van dergelijke 
enkelbanden gewerkt zal worden? Is er al een einddatum gepland voor dit project?
2. Zal men het proefproject meteen uitrollen over heel Vlaanderen of start men binnen 
bepaalde regio’s? Zo ja, welke?
3. Welk bedrag zal voor het proefproject uitgetrokken worden?
4. Welke specifieke doelgroepen zullen in aanmerking komen voor het dragen van die 
enkelbanden?
5. Ook het opsporen van druggebruik is uiteraard noodzakelijk om ervoor te zorgen dat 
mensen na het uitzitten van hun straf alle kansen krijgen om nuchter deel uit te maken 
van onze samenleving. Dergelijke enkelbanden bestaan helaas nog niet. 
Heeft de minister al zicht op de recente ontwikkelingen over dergelijke alcoholmeter? 
Zo ja, kan daar al een termijn op geplakt worden? Zo niet, welke stappen heeft de 
minister daarin al gezet of zal zij zetten en binnen welke termijn?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 10 van 7 oktober 2024
van ADELINE BLANCQUAERT
Heel wat agressie- en geweldsmisdrijven gebeuren onder invloed van alcohol, met een 
grote maatschappelijke kost als gevolg. Ik wil daarom inderdaad maximaal inzetten op een 
meer effectieve controle van de opgelegde voorwaarden via de alcoholmeter én tegelijk 
ook voldoende aandacht besteden aan de behandeling van de onderliggende problematiek. 
De alcoholmonitoring kan worden ingezet bij justitiabelen waarbij een onderliggend 
alcohol(mis)bruik geleid heeft tot het plegen van de feiten. Dit kan zowel voor first 
offenders als veelplegers, en dit in alle fasen van de strafrechtspleging. Het is natuurlijk 
altijd aan de rechter om te beslissen of die een alcoholverbod oplegt in het kader van de 
gepleegde feiten. Dat gebeurt nu ook al, alleen is dat weinig controleerbaar.
Er bestaan verschillende soorten apparaten om het alcoholgehalte in een lichaam te meten, 
elk met hun eigen toepassingen en technologieën. Een voorbeeld hiervan is de enkelband 
die 24/7 elk half uur een transdermale controle, een controle van het zweet doet en waaruit 
kan worden afgelezen of de drager alcohol heeft gebruikt. Momenteel wordt in de 
Verenigde Staten, Engeland, Nederland en Polen de Alcoholmeter Secure Remote Alcohol 
Monitoring, de SCRAM, gebruikt. Allied Universal Electronic Monitoring, de leverancier van 
de huidige enkelbanden, is momenteel bezig met de ontwikkeling van een alcoholmeter 
die een aantal voordelen zou bieden tegenover SCRAM. Zo zou het mogelijk zijn om bijna 
in realtime het alcoholgebruik van justitiabelen te monitoren terwijl SCRAM dit doet met 
een vertraging van 24 uur. Het nieuwe toestel van Allied wordt op dit moment nog 
uitgetest. Tegelijkertijd zijn zij een enkelband met drugmonitoring aan het ontwikkelen, 
maar deze zit nog in de ontwikkelingsfase. Volgens hun eigen planning zal deze eind 2025 
ontwikkeld zijn. Daarna moet dit uitgebreid getest worden, dus een datum kan ik daar nog 
niet op plakken.
Wat de alcoholmonitoring betreft, zal ik sowieso starten met een proefproject. Dat is de 
veiligste manier om eventueel tegemoet te komen aan kinderziektes en tegelijkertijd de 
tijd te geven om interne processen bij te stellen waar nodig. Waar of hoe dit zal gebeuren 
hangt af van de besprekingen met de verschillende partners (magistratuur, politie, 
hulpverlening), alsook van de andere lopende projecten, zoals het proefproject rond 
enkelbanden voor minderjarigen en de slachtofferapplicatie. Gezien deze proefprojecten in 
2025 zullen geëvalueerd en uitgerold worden, voorzie ik de opstart van de 
alcoholmonitoring eerder voor eind 2025. Voordien loopt er uiteraard het hele 
voorbereidende traject, zoals het maken van de nodige afspraken met alle 
samenwerkingspartners, het opzetten van nieuwe procedures, opleidingen, het aanleveren 
en uittesten van het nieuwe materiaal etc. 
