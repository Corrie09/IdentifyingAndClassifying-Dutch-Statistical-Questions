title: Subsidies voor plaatselijke e-inclusie - Afstemming met federaal beleid
thema: Lokale overheden en Binnenlands bestuur
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2058008
thema link: https://www.vlaamsparlement.be/parlementaire-documenten/schriftelijke-vragen/1814166
SCHRIFTELIJKE VRAAG
nr. 173
van THIJS VERBEURGT
datum: 20 maart 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Subsidies voor plaatselijke e-inclusie  -  Afstemming met federaal beleid
Op 15 juli 2022 heeft de Vlaamse Regering besloten om de Vlaamse gemeenten en steden, 
evenals de Vlaamse Gemeenschapscommissie (VGC), te ondersteunen bij de 
implementatie van een plaatselijk e-inclusiebeleid. Die financiële steun is onderdeel van 
het actieplan 'Iedereen Digitaal'. Het doel van de subsidie is dat elk lokaal bestuur tegen 
2024 een eigen lokale digitale inclusiewerking heeft. De subsidie stelt lokale besturen in 
staat om de individuele toegang tot internet op het thuisadres van kwetsbare burgers te 
verbeteren.
Recent kondigde federaal minister van Telecom Petra De Sutter aan dat vanaf nu 600.000 
gezinnen recht hebben op goedkoper vast internet. Het sociaal internetaanbod komt tot 
stand in samenwerking met de operatoren; Proximus, VOO en Telenet zullen de nieuwe 
tarieven op eigen kosten aanrekenen.
1. Hoe verhouden de subsidies voor plaatselijke e-inclusie zich tot de nieuwe federale 
subsidieregeling voor goedkoper vast internet voor kwetsbare gezinnen?
2. Is er overleg geweest tussen het federale en het Vlaamse niveau om de 
subsidieregelingen op elkaar af te stemmen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 173 van 20 maart 2024
van THIJS VERBEURGT
1. De Vlaamse subsidies aan lokale besturen en de VGC in het kader van ‘Iedereen digitaal’ 
hebben een breder toepassingsgebied dan het sociaal internetaanbod. Deze middelen 
worden ingezet om lokale besturen te ondersteunen bij het ontwikkelen van een lokaal 
e-inclusiebeleid, waarbij wordt ingezet op diverse aspecten van digitale inclusie, zoals 
toegang, vaardigheden, ondersteuning op maat en een gebruiksvriendelijke en 
toegankelijke digitale dienstverlening. Het federale initiatief vormt een waardevolle 
aanvulling op de activiteiten die reeds plaatsvinden binnen het Vlaamse actieplan inzake 
toegang tot betaalbaar internet. De projecten van lokale overheden in het kader van 
‘Iedereen digitaal’ zijn voornamelijk gericht op het begeleiden van burgers naar het 
abonnement dat voor hen het meest voordelig is. Het feit dat 600.000 burgers nu recht 
hebben op een sociaal internetaanbod vergemakkelijkt deze opdracht.
2. Omdat lokale besturen de regierol op zich nemen in de Vlaamse e-inclusie projecten, 
was het vooral nodig om hen te informeren over het vernieuwde tarief. Dit werd 
gerealiseerd door onze gesubsidieerde partner Mediawijs, die meerdere malen overleg 
pleegde met de FOD Economie, de vragen van lokale besturen bundelde voor de FOD 
Economie en de daaropvolgende antwoorden communiceerde. De FOD Economie 
organiseerde webinars over het vernieuwde tarief, waar zowel Mediawijs, het 
Agentschap Binnenlands bestuur als medewerkers van lokale besturen aan deelnamen. 
