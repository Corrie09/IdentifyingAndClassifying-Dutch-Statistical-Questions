title: Luchthaven Kortrijk-Wevelgem - Subsidiëring
thema: Mobiliteit en Verkeer
pdf link: https://docs.vlaamsparlement.be/pfile?id=2082215
thema link: https://www.vlaamsparlement.be/parlementaire-documenten/schriftelijke-vragen/1835562
SCHRIFTELIJKE VRAAG
nr. 33
van JEREMIE VANEECKHOUT
datum: 23 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Luchthaven Kortrijk-Wevelgem  -  Subsidiëring
Op 21 juni keurde de Vlaamse Regering een nota goed rond de exploitatie van de 
luchthaven Kortrijk-Wevelgem. Die nota zorgt voor een verdere subsidiëring van de 
luchthaven door de Vlaamse overheid. 
De subsidiëring werd oorspronkelijk geregeld in het LOM-LEM-decreet. De eindduur ervan 
werd in dat decreet bepaald op 31 maart 2024. Het decreet werd last minute aangepast 
via een amendement in een decreet over (water)weginfrastructuur. 
Nu is er enige onduidelijkheid over de exacte timing van die decreetwijziging. De 
goedkeuring in plenaire vergadering was op woensdag 20 maart. De daaropvolgende 
vrijdag werd ze door de Vlaamse Regering bekrachtigd en afgekondigd. Op 26 april werd 
ze vervolgens bekendgemaakt in het Belgisch Staatsblad. In de regeringsbeslissing van 21 
juni ten slotte staat te lezen: “Het LOM-LEM decreet, zoals gewijzigd op 6 mei 2024.”
In haar antwoord op mijn schriftelijke vraag van 4 april (nr. 822) maakte toenmalig 
minister Peeters gewag van een ad-hocsubsidie om de luchthavenexploitatie te 
garanderen. 
Dat was dus duidelijk voor de publicatie van de decreetwijziging in het Staatsblad en voor 
de in de regeringsbeslissing aangehaalde datum van 6 mei, zijnde tien dagen na publicatie; 
de gemeenrechtelijke termijn voor inwerkingtreding van nieuwe wetgeving. 
De nieuwe einddatum van de subsidieovereenkomst is 31 mei 2026.
1. Wanneer werd de decreetwijziging effectief van kracht? 
2. Naar welke ad-hocsubsidie verwijst toenmalig minister Peeters? Graag een afschrift 
van die beslissing. 
3. Hoe situeert die beslissing zich in de tijdlijn van de decreetwijziging? 
4. Welke subsidies werden uitbetaald aan de luchthaven tussen het aflopen van de 
oorspronkelijke overeenkomst op 31 maart en de ondertekening van het amendement 
bij de overeenkomst? Wanneer was die ondertekening? 
5. Is er voor het verder subsidiëren van de luchthaven instemming nodig van de Europese 
Commissie? Kan ze de verlenging van de overeenkomst nietig verklaren? 
6. Welke stappen werden sinds begin dit jaar gezet in de zoektocht naar een privé-
exploitant voor de luchthaven? Welke stappen worden daarin gepland op korte en 
middellange termijn? 
7. Ziet de minister 31 mei 2026 als ultieme einddatum van de huidige structuur en 
financiering? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 33 van 23 oktober 2024
van JEREMIE VANEECKHOUT
1. Het decreet van 22 maart 2024 over de weginfrastructuur en het wegenbeleid en de 
waterinfrastructuur en het waterbeleid trad in werking op 6 mei 2024.
2. De oorspronkelijke subsidieovereenkomst tussen het Vlaamse Gewest en de NV 
Internationale Luchthaven Kortrijk-Wevelgem (hierna ILKW) werd gesloten op 18 
september 2017 en liep tot 31 maart 2024. De Vlaamse Regering keurde het 
amendement m.b.t. de verlenging van de subsidieovereenkomst evenwel pas goed 
op 21 juni 2024.
Teneinde de continuïteit van de luchthavenexploitatie te kunnen blijven verzekeren 
na 31 maart 2024, werden op 26 maart 2024 twee subsidies toegekend door 
toenmalig bevoegd minister Lydia Peeters:
- Een ad hoc subsidie van 249.900,00 EUR ter dekking van de kosten betrekking 
tot luchtverkeersinformatie voor het tweede kwartaal 2024;
- Een ad hoc subsidie van 249.900,00 EUR ter dekking van de kosten met 
betrekking tot de luchthavenbrandweer, luchthavenbeveiliging en 
luchtvaartveiligheid voor het tweede kwartaal 2024.
Beide ministeriële besluiten, getekend door de vorige minister van Mobiliteit en 
Openbare werken Lydia Peeters, worden in bijlage toegevoegd bij dit antwoord 
(Bijlage 1 en Bijlage 2).
3. Het decreet betreffende het beheer en de uitbating van de regionale luchthavens 
Oostende-Brugge, Kortrijk-Wevelgem en Antwerpen van 10 juli 2008 bepaalde in 
artikel 65§4 dat de Vlaamse Regering tot 31 maart 2024 kon beslissen om binnen de 
perken van de beschikbare kredieten op de begroting een toelage toe te kennen aan 
de NV ILKW.
De vorige minister van Mobiliteit en Openbare Werken heeft deze ad hoc subsidie 
toegekend om de continuïteit van de werking van ILKW te verzekeren in afwachting 
van de inwerkingtreding van de decreetswijziging en de aanpassing van de lopende 
subsidieovereenkomst.
4. Tussen het aflopen van de oorspronkelijke subsidieovereenkomst op 31 maart 2024 
en de ondertekening van het amendement op 28 juni2024 werden geen subsidies 
uitbetaald.
5. Er is geen instemming nodig van de Europese Commissie.
6-7.IILKW neemt het initiatief in de zoektocht naar een privé-exploitant. Alle partijen 
streven er naar om zo snel mogelijk een nieuwe beheersstructuur te implementeren. 
BIJLAGEN
1.Ministerieel besluit betreffende de toekenning van een subsidie aan de NV 
Internationale Luchthaven Kortrijk-Wevelgem ter dekking van de kosten m.b.t. 
luchthavenbrandweer, luchthavenbeveiliging en luchtvaartveiligheid in het tweede 
kwartaal van het begrotingsjaar 2024
2.Ministerieel besluit betreffende de toekenning van een subsidie aan de NV 
Internationale Luchthaven Kortrijk-Wevelgem ter dekking van de kosten m.b.t. 
luchtverkeersinformatie in het tweede kwartaal van het begrotingsjaar 2024
