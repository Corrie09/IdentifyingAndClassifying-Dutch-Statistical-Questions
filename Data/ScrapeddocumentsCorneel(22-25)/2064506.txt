title: Verschillen tussen uitkering, sociale voordelen en werk - Onderzoek
thema: Werk
pdf link: https://docs.vlaamsparlement.be/pfile?id=2064506
thema link: https://www.vlaamsparlement.be/parlementaire-documenten/schriftelijke-vragen/1823843
SCHRIFTELIJKE VRAAG
nr. 388
van THIJS VERBEURGT
datum: 25 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Verschillen tussen uitkering, sociale voordelen en werk  -  Onderzoek
Zorgen dat werken loont, is uitermate belangrijk om aan een werkgelegenheidsgraad van 
80% te komen. Door de complexiteit van uitkeringssystemen is het echter moeilijk om 
zicht te krijgen op het exacte verschil tussen werken en niet werken. Het zou daarom 
interessant zijn om een onderzoek over het verschil tussen werken en niet werken in 
Vlaanderen te laten uitvoeren, ook in de context van de evaluatie van de effecten van de 
jobbonus op het inkomen van mensen en als financiële prikkel.
1. Heeft de minister of een van zijn collega-ministers een onderzoek uitgeschreven dat 
onderzocht wat het verschil is - in verschillende situaties - tussen een uitkering 
(werkloosheid of leefloon) en aan het werk gaan? 
Zo ja, kunnen de rapporten van die onderzoeken met ons gedeeld worden?
2. Zijn er soortgelijke onderzoeken uitgeschreven? 
Zo ja, kunnen de rapporten van deze onderzoeken met ons gedeeld worden?
Zo niet, lijkt het de minister nuttig om dit onderwerp te laten onderzoeken? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 388 van 25 april 2024
van THIJS VERBEURGT
1. Zorgen dat werken maximaal loont is inderdaad essentieel en iets waar we vanuit 
Vlaanderen met de jobbonus op in willen zetten.
Vanuit het Departement Werk en Sociale Economie wordt er ook ingezet op het 
uitdiepen van de kennis hierover en zijn er hierrond twee relevante, recente studies te 
vermelden.
Eerder dit jaar werd een studie gepubliceerd over ‘De impact van tewerkstelling in de 
sociale economie op armoede en sociale uitsluiting’. Dit onderzoek werd uitgevoerd 
door het SOCIAL consortium (CSB UAntwerpen, CESO KULeuven, Stadskracht AP 
Hogeschool), in opdracht van DWSE. In dit onderzoek werd onder meer nagegaan wat 
de impact is van het aan de slag gaan in de sociale economie op het inkomen van 
verschillende gezinstypes, om zo ook zicht te krijgen op de gevolgen voor het 
armoederisico en sociale uitsluiting.
Dit onderzoek is terug te vinden op het DWSE-kennisplatform: 
https://www.vlaanderen.be/kennisplatform-departement-werk-en-sociale-
economie/nieuws/impact-van-tewerkstelling-in-de-sociale-economie-op-armoede-en-
sociale-uitsluiting
Er loopt momenteel ook een VIONA-onderzoek naar ‘Progressieve tewerkstelling in 
andere uitkeringsstelsels? Verkennend onderzoek naar de opportuniteiten en 
valkuilen’. In deze studie wordt door de UAntwerpen onderzocht voor welke groepen 
(langdurig) uitkeringsgerechtigde werklozen en niet-beroepsactieven een stelsel als 
progressieve werkhervatting de drempel naar betaald werk kan verlagen. In het 
onderzoek staan de volgende onderzoeksvragen centraal:
- Wat is voor uitkeringstrekkers en niet-beroepsactieven in 2023 de financiële impact 
van werkhervatting op het beschikbaar huishoudinkomen
- Wat is de financiële impact van een systeem van progressieve werkhervatting voor 
langdurig werkzoekenden en niet-beroepsactieven
- Op welke manier kan het bestaande systeem verbeterd worden door gebruik te 
maken van elementen van het systeem van progressieve werkhervatting, zodat er 
geen nadelige financiële impact is bij deeltijds werkhervatting en vervolgens bij de 
overgang naar een voltijdse job? Wat zijn hierbij aandachtspunten en mogelijke 
valkuilen.
Wanneer dit onderzoek vrijgegeven wordt, zal het ook verschijnen op het DWSE-
kennisplatform: https://www.vlaanderen.be/kennisplatform-departement-werk-en-
sociale-economie
2. Vanuit DWSE zijn geen andere relevante onderzoeken te vermelden. Een overzicht van 
het (afgerond en lopend) onderzoek kan steeds geraadpleegd worden op het DWSE-
kennisplatform.
