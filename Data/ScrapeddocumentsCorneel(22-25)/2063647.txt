title: Nederlands-Vlaamse onderwijstop - Vervolg
thema: Onderwijs en Vorming
pdf link: https://docs.vlaamsparlement.be/pfile?id=2063647
thema link: https://www.vlaamsparlement.be/parlementaire-documenten/schriftelijke-vragen/1824060
SCHRIFTELIJKE VRAAG
nr. 385
van KAROLIEN GROSEMANS
datum: 26 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Nederlands-Vlaamse onderwijstop  -  Vervolg
Op maandag 23 januari 2024 vond een omvangrijke Vlaams-Nederlandse onderwijstop 
plaats in Antwerpen. Vlaanderen en Nederland hebben al een lange traditie van 
samenwerking om de beide onderwijssystemen naar een hoger niveau te tillen, zoals de 
Gentakkoorden uit 1990, de Nederlands-Vlaamse Accreditatieorganisatie (NVAO) en de 
Taalunie. Op dinsdag 26 maart werd een vervolg gebreid aan de onderwijstop en was 
Vlaanderen te gast in Rotterdam. Er is beslist om samen een methode te ontwikkelen om 
leerkrachten verder te versterken op digitaal gebied. De Europese Commissie ondersteunt 
de Vlaams-Nederlandse samenwerking met 700.000 euro. Nederland zal ook het concept 
van de Kwaliteitsalliantie kopiëren, zodat het meer vat krijgt op de kwaliteit van de 
gebruikte leermiddelen in het onderwijs.
1. Kan de minister meer duiding geven over de methode die ontwikkeld zal worden om 
leerkrachten te versterken op digitaal gebied? Wie zal daar concreet bij worden 
betrokken?
2. Welke andere samenwerkingen werden er nog besproken om het onderwijsbeleid in 
Vlaanderen te versterken?
3. Hoe zal de ondersteuning van 700.000 euro aangewend worden?
4. Zal die tweede onderwijstop een vervolg krijgen? Zo ja, waar en wanneer?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 385 van 26 april 2024
van KAROLIEN GROSEMANS
1+3. Het samenwerkingsproject waarnaar verwezen wordt is een ondersteuningsproject 
dat gefinancierd wordt door de Europese Commissie via het zgn. instrument voor 
technische ondersteuning (TSI). Het instrument voor technische ondersteuning (TSI) 
is het EU-programma dat de EU-lidstaten technische expertise op maat biedt om 
hervormingen te ontwikkelen en uit te voeren. De steun wordt verleend op verzoek 
van een EU-lidstaat, die zelf niet financieel hoeft bij te springen. Het beheer van de 
projectmiddelen wordt ook volledig door de Europese Commissie opgenomen. 
Vlaanderen en Nederland hebben gezamenlijk een projectvoorstel ingediend dat werd 
goedgekeurd. De eerste Vlaams-Nederlandse Top in Antwerpen op 23 januari 2023 
vormde een eerste stap in de kennismaking tussen de Vlaanderen en Nederland, 
meer bepaald tussen het Vlaamse kenniscentrum Digisprong en resp. Kennisnet en 
het ICT team van het Nederlandse Ministerie van Onderwijs, Cultuur en Wetenschap. 
De contacten die op die top werden gelegd kregen een vervolg tijdens een 
uitwisselingsbezoek op 26 april 2023 toen een grote delegatie ICT-beleidsspecialisten 
uit Nederland een bezoek brachten aan het Kenniscentrum Digisprong. Daaruit 
vloeide het idee om gezamenlijk een TSI-project in te dienen bij DG Reform van de 
Europese Commissie. 
De ondersteuning heeft als doel het verbeteren van de relevantie en effectiviteit van 
de professionalisering van leraren als een manier om de digitale transitie van het 
onderwijs te ondersteunen. Centrale doelstellingen zijn (1) leraren ondersteunen bij 
het verwerven van de digitale competenties die zij nodig hebben voor effectief 
lesgeven; (2) leraren ondersteunen bij het helpen van leerlingen bij het ontwikkelen 
van digitale competenties, en (3) gebruik maken van digitale technologieën om 
professionalisering van leerkrachten effectiever en duurzamer te maken.  
Het project zal van bij aanvang relevante stakeholders uit zowel Vlaanderen als 
Nederland betrekken. De stakeholders zijn zowel beleidsactoren, als 
onderwijsverstrekkers en professionaliseringsorganisaties.  
Voor het TSI-project trekt de Europese commissie 700.000 euro uit. Die middelen 
zullen aangewend worden om (onder andere):  
•Goede praktijken te inventariseren en na te gaan hoe deze vertaald kunnen 
worden naar de Vlaamse en Nederlandse context; 
•Onderzoek en analyse van de effectiviteit van innovatieve digitale benaderingen 
voor professionele ontwikkeling;  
•Een methodologisch raamwerk ontwikkelen om het effectieve gebruik van 
innovatieve professionalisering voor leraren in Vlaanderen en Nederland te 
versterken; 
•Pilot met scholen en professionaliseringsinstanties;  
•Analyse van bestaande beleidsinstrumenten en aanbevelingen voor het 
verbeteren ervan.
2. Naast het digitaliseringsaspect zullen mijn administratie en collega's van het 
Nederlandse Ministerie van Onderwijs, Cultuur en Wetenschap ambtelijk overleg 
voeren over dossiers die overeenkomsten vertonen, zowel qua inhoud als qua aanpak. 
Dit overleg zal onder andere gericht zijn op andere thema's van de Onderwijstop, zoals 
basisvaardigheden en praktijkgericht onderwijs.
4. Wegens de huidige formatiegesprekken in Nederland en de naderende verkiezingen in 
Vlaanderen zijn er nog geen concrete afspraken gemaakt met betrekking tot de 
organisatie van een derde Vlaams-Nederlandse Onderwijstop. Deze afspraken zullen 
in de volgende legislatuur moeten worden gemaakt.
