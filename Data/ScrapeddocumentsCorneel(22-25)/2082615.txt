title: Ondersteuning van innovatieve projecten in ecodesign - Projectoproep
thema: Natuur en Milieu
pdf link: https://docs.vlaamsparlement.be/pfile?id=2082615
thema link: https://www.vlaamsparlement.be/parlementaire-documenten/schriftelijke-vragen/1839396
SCHRIFTELIJKE VRAAG
nr. 76
van HANS VANHOOF
datum: 8 november 2024
aan JO BROUNS
VLAAMS MINISTER VAN OMGEVING EN LANDBOUW
Ondersteuning van innovatieve projecten in ecodesign  -  Projectoproep
Het Vlaamse regeerakkoord benadrukt de rol die Vlaanderen opneemt als voorloper in 
circulaire economie en afvalbeheer in Europa dankzij innovatieve beleidsmaatregelen, 
sterke samenwerkingen en een cultuur van duurzaamheid. De Vlaamse Regering wenst 
dan ook ecodesign, de deeleconomie en materialenbeheer verder te bevorderen om de 
levensduur van producten te maximaliseren en afval te minimaliseren.
Vlaanderen Circulair zet zich in om ecodesign-initiatieven in de circulaire economie te 
stimuleren. Daarmee wordt het geheel van keuzes bedoeld in het ontwerpen van de 
producten, zodat de doelstellingen om de materiaalvoetafdruk te verminderen gerealiseerd 
kunnen worden. Zo lanceerde Vlaanderen Circulair een projectoproep om innovatieve 
projecten in ecodesign te ondersteunen. Voormalig minister van Omgeving Zuhal Demir 
maakte daarvoor in de vorige Vlaamse Regering 2.000.000 euro vrij.
Via die projectoproep worden partnerschappen van lokale overheden, ondernemingen, 
onderzoeksinstellingen en organisaties uitgenodigd om samen innovatieve oplossingen te 
ontwikkelen die de economie duurzamer en meer circulair maken. Deze gerichte 
projectoproep werd afgesloten in september.
1. Hoeveel aanvragen voor projectondersteuning werden ingediend in het kader van de 
projectoproep rond ecodesign van Vlaanderen Circulair, en hoe kunnen ze thematisch 
worden opgedeeld? Kan er voor elk van de ingediende projecten een korte duiding 
gegeven worden?
2. Wat is de te verwachten beslissingstermijn met betrekking tot de individuele 
projectfinanciering?
3. Voldoet de belangstelling op de oproep aan de verwachting en hoe verhoudt zich dat 
ten opzichte van de ambities van het Vlaamse regeerakkoord met betrekking tot het 
stimuleren van (innovatie in) circulaire economie?
4. Hoe evalueert de minister in dat verband de werking van het platform ‘Vlaanderen 
Circulair’, met het oog op het creëren van meerwaarde voor onze ondernemingen en 
wenst hij dergelijke projectoproepen in de toekomst verder te ondersteunen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 76 van 8 november 2024
van HANS VANHOOF
1. Er werden voor de gerichte call Ecodesign 89 projecten ingediend door een grote 
verscheidenheid aan partners. De onderwerpen van de ingediende projecten hebben 
een link met de thema’s van de werkagenda’s van Vlaanderen Circulair. De jury 
selecteerde in oktober 20 projecten binnen het budget van 2.000.000 euro. Het dossier 
ligt momenteel voor bij de inspecteur van financiën en dient bijgevolg nog 
vertrouwelijk behandeld te worden.
2. Als de procedure afgerond is (naar verwachting begin december), worden alle 
indieners van de projecten geïnformeerd. De vastleggingen dienen nog te gebeuren 
bij het MINA-fonds op budget 2024.
3. De oproep kon op veel belangstelling rekenen. Het team bedrijfsadviseurs van VLAIO 
kreeg veel vragen voor toeleiding tot de call. Zelf hield het partnerschap Vlaanderen 
Circulair een 35 gesprekken met potentiële indieners.
Ecodesign wordt benoemd als sleutel tot succes in de transitie naar een duurzame en 
circulaire economie. De focus voor deze call was het betrekken van de ontwerpers zelf. 
Projecten die inzetten op innovaties in productontwerp én verdienmodellen kwamen in 
aanmerking.  
Ten opzicht van de voorgaande gerichte calls (de ‘call bouw’ spande tot nog toe de 
kroon met 75 projecten), werden in deze call veel projecten ingediend, namelijk 89.
4. De open calls werden in 2020 onderworpen aan een impactanalyse, uitgevoerd door 
het bureau Kenter. Het eindrapport van deze impactanalyse vindt u hier op de website 
van Vlaanderen Circulair. In oktober werd een nieuwe opdracht gegund aan Kenter 
(i.s.m. SuMa Consulting) voor de impactanalyse van de voorgaande gerichte calls 
(circulaire bouweconomie, circulaire voedselketen, circulaire zorg). Tijdens deze 
legislatuur zullen we het platform Vlaanderen Circulair verder evalueren, zoals 
opgenomen in de Beleidsnota.
