title: Toekomstverbond - Financiering ringparken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048804
thema link: https://www.vlaamsparlement.be/parlementaire-documenten/schriftelijke-vragen/1803155
SCHRIFTELIJKE VRAAG
nr. 670
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toekomstverbond  -  Financiering ringparken
Tijdens de laatste voortgangsrapportage van het Toekomstverbond op 19 oktober 2023 
werden enkele financiële aspecten van het Toekomstverbond aangehaald. Het financiële 
luik van het hele project wordt toegelicht en kritisch geanalyseerd door het Rekenhof. Zij 
zullen verslag brengen bij de volgende voortgangsrapportage van het Toekomstverbond. 
Naar aanleiding van die komende voortgangsrapportage leg ik graag enkele vragen van de 
laatste voortgangsrapportage opnieuw voor.
1. In de voortgangsrapportage van het Toekomstverbond van 19 oktober 2023 werd 
aangehaald dat voor het Ringpark Noordkasteel naar de stad Antwerpen gekeken 
wordt voor extra budgetten.
Werden daar al gesprekken over gevoerd? Kan meer duiding gegeven worden over de 
financiële noden en vragen die aan de basis liggen van die piste? Werden al afspraken 
gemaakt over die cofinanciering?
2. In de voortgangsrapportage van het Toekomstverbond van 19 oktober 2023 werd 
aangehaald dat voor het Ringpark Lobroekdok gezocht wordt naar alternatieve 
subsidies.
Werden daar al gesprekken over gevoerd? In welke richting wordt gekeken voor die 
alternatieve subsidies? Kan meer duiding gegeven worden over de financiële noden en 
vragen die aan de basis liggen van die piste? Werden al afspraken gemaakt over die 
alternatieve financiering?
3. In de voortgangsrapportage van het Toekomstverbond van 19 oktober 2023 werd 
aangehaald dat voor het Ringpark Het Schijn gezocht wordt naar alternatieve 
subsidies.
Werden daar al gesprekken over gevoerd? In welke richting wordt gekeken voor die 
alternatieve subsidies? Kan meer duiding gegeven worden over de financiële noden en 
vragen die aan de basis liggen van die piste? Werden al afspraken gemaakt over die 
alternatieve financiering?
4. In de voortgangsrapportage van het Toekomstverbond van 19 oktober 2023 werd 
aangehaald dat voor het Ringpark Zuid gezocht wordt naar alternatieve 
financieringsbronnen.
Werden daar al gesprekken rond gevoerd? In welke richting wordt gekeken voor die 
alternatieve financiering? Kan meer duiding gegeven worden over de financiële noden 
en vragen die aan de basis liggen van die piste? Werden al afspraken gemaakt over 
die alternatieve financiering?
5. Kan een update gegeven worden van het financiële kader van de 
leefbaarheidsprojecten en de ringparken? In welke budgetten kon in 2023 in het 
rollend fonds voor de overkappingen voorzien worden?
6. Kan een update gegeven worden van de geplande budgettering per 
leefbaarheidsproject? Wat is de totale financieringsnood per project na verdere 
indexeringen? Zijn er nog evoluties door de stijgende prijzen van de bouwmaterialen 
en andere grotere uitgaven?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 670 van 9 februari 2024
van ORRY VAN DE WAUWER
1. Voor Ringpark Noordkasteel rekent de stad op subsidies voor de fietsbrug, aangezien 
de nieuwe fietsbrug deel uitmaakt van het bovenlokaal functioneel fietsroutenetwerk 
boven een gewestweg. De unieke verantwoordingsnota werd hiervoor in het najaar 
2023 goedgekeurd door de projectstuurgroep. Parallel zijn ook reeds optimalisaties in 
de uitwerking van het ontwerp doorgevoerd die kostenbesparend zijn (bv. 
optimalisatie Samgadok).
2. Voor Ringpark Lobroekdok en Het Schijn rekent de stad op een bijdrage van de VMM 
in de Schijngerelateerde kosten binnen het Ringpark, aangezien de VMM 
eigenaar/beheerder is van de onbevaarbare waterlopen van eerste categorie, 
waaronder de Grote Schijn. Parallel zijn ook reeds optimalisaties in uitwerking 
doorgevoerd die kostenbesparend zijn.
3. Voor Ringpark Lobroekdok en Het Schijn rekent de stad op een bijdrage van de VMM 
in de Schijngerelateerde kosten binnen het Ringpark, aangezien de VMM 
eigenaar/beheerder is van de onbevaarbare waterlopen van eerste categorie, 
waaronder de Grote Schijn.
4. Begin 2023 werd afgesproken om voor alle leefbaarheidsprojecten en dus ook voor 
Ringpark Zuid een besparing van 5,5% te realiseren op de op dat moment geraamde 
kostprijs. Om binnen het nieuwe taakstellend budget te blijven, stelden de 
opdrachtgevers en het ontwerpteam een scopewijziging voor. Enkel een deel van deze 
scopewijziging werd goedgekeurd door de SG ODR. Het deel van de scopewijziging 
dat niet werd goedgekeurd, betreft een smallere parkbrug (levert potentieel een 
besparing op van 7 miljoen euro). Daarom bekijkt men momenteel nog een aantal 
mogelijkheden voor een alternatieve financiering om het budget sluitend te maken, 
zonder daarbij de parkbrug te versmallen. 
5. In 2023 werd 55 miljoen euro toegevoegd aan het overkappingsfonds. Hierdoor werd 
in de periode 2017-2023 in totaal reeds 389.284.000 euro gestort. In dezelfde 
periode, dit is tot en met 31/12/2023, werd 117.237.769 euro aangewend voor de 
realisatie van leefbaarheidsprojecten. Dit maakt dat er op 1 januari 2024 272.046.231 
euro beschikbaar was in het overkappingsfonds.
6. Bij de voortgangsrapportage van 14 maart 2024 zal uitgebreid gerapporteerd worden 
over de verschillende leefbaarheidsprojecten en hun kostenramingen.
