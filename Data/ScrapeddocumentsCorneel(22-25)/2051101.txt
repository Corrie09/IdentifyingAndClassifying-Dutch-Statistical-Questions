title: Gratis waterscan voor bedrijven - Stand van zaken
thema: Economie
Energie
pdf link: https://docs.vlaamsparlement.be/pfile?id=2051101
thema link: https://www.vlaamsparlement.be/parlementaire-documenten/schriftelijke-vragen/1809136
SCHRIFTELIJKE VRAAG
nr. 309
van ROBRECHT BOTHUYNE
datum: 1 maart 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Gratis waterscan voor bedrijven  -  Stand van zaken
Sinds eind 2022 kunnen alle kmo’s die wettelijk niet verplicht zijn een waterscan te laten 
uitvoeren en jaarlijks minstens 500 m3 water verbruiken, gratis aanspraak maken op 
zo’n waterscan. Een deskundige van een van de geselecteerde studiebureaus zal 
langskomen in de onderneming om zicht te krijgen op de waterhuishouding. Een drietal 
weken later zal de onderneming een rapport ontvangen met een gedetailleerde 
waterbalans en concrete suggesties voor waterbesparingen.
1. Hoeveel waterscans werden uitgevoerd in 2022 en 2023? Graag totaalaantal per jaar 
en opdeling naar:
a) provincie;
b) aard van het bedrijf;
c) gemiddeld waterverbruik per jaar. 
2. Hoeveel bedroeg het totale budget dat uitgetrokken werd voor het uitvoeren van 
waterscans in 2022-2023? Graag totaalbedrag per jaar.
3. Welk budget wordt voor 2024 uitgetrokken voor het uitvoeren van de waterscans?
4. Wat is de top 3 aan suggesties die gedaan werden aan bedrijven voor een betere 
waterbesparing in 2022 en 2023? Graag top 3 per jaar.
5. Hoe ziet de minister de cijfers evolueren? Op welke vlakken kan en zal er worden 
bijgestuurd?
6. Op welke manier worden bedrijven aangemoedigd om de waterscan te laten 
uitvoeren? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 309 van 1 maart 2024
van ROBRECHT BOTHUYNE
1. De overheidsopdracht ‘waterscans in kmo’s’ startte begin januari 2023 en loopt tot 
eind december 2025. In 2022 waren er bijgevolg nog geen waterscans. 
Eind ’23 waren er 29 waterscans volledig goedgekeurd. Eind februari ’24 waren er 
reeds 33 waterscans gevalideerd. Daarnaast waren er ook 25 verklaringen op eer 
opgeladen, die wijzen op intenties tot deelname (effectief aangevraagde waterscans 
bij één van de vijf dienstverleners). 
Tijdens de laatste stuurgroep werd VLAIO op de hoogte gebracht dat er diverse 
waterscans bij elk van de vijf dienstverleners in de pipeline zitten. Een waterscan 
opleveren vraagt echter een zeker doorlooptijd (uitwisselen van informatie rond de 
waterbalans van de onderneming, plaatsbezoek, opmaak van het waterscan rapport 
(incl. opzoekingen, berekeningen, enz.) en validatie.
De waterscans zijn verdeeld over alle provincies, met een hogere relatieve 
voorkomingsfrequentie van kmo’s uit West- en Oost-Vlaanderen.
De sectoren zijn divers, met o.a. voedingsbedrijven, horeca, bouwsector, private 
woonzorgcentra, chemie, carwashes, enz.
Het gemiddeld waterverbruik bedraagt 4.623 m3/jaar leidingwater, 1.309 m3/jaar 
gespannen of freatisch grondwater en 281 m3/jaar hemelwater. Merk op dat het 
gemiddelde als centrummaat wel iets vertelt, maar ook beperkingen heeft, omdat 
varianties geïnduceerd door sterk gecorreleerde parameters zoals de omvang van de 
activiteiten van de onderneming en de waterintensiteit van het type activiteit 
geaggregeerd worden. 
2. Zie het antwoord op vraag 1. 
3. Het totale budget van deze overheidsopdracht is vastgelegd voor de periode begin ’23 
tot eind ’25 (er is bijgevolg geen specifiek budget op jaarbasis). De actie is een 
onderdeel van het ‘Blue Deal’-programma  en het budget put uit relancemiddelen 
(RRF-middelen). Het totale budget bedraagt 1.529.004 euro (btw inclusief) of 
1.263.640 euro (btw exclusief).
4. Onderstaande technologieën kwamen vaak voor als waterbesparende suggesties bij 
de waterscans. 
­Waterbesparende kranen in het sanitair van het bedrijf
­Hemelwateropvang uitbreiden en hemelwater toepassen (na minder of meer 
doorgedreven zuivering), bijvoorbeeld voor sanitaire toepassingen en 
reinigingstoepassingen in het bedrijf
­Meting & monitoring
­Bewustmaking
­Hergebruik van grijs- of proceswater: technologieën die typisch naar voren komen 
om water te hergebruiken in hetzelfde proces zijn membraan bioreactor, 
omgekeerde osmose of helofytenfilter. 
Daarnaast werden doorgaans ook bedrijfsspecifieke waterbesparende suggesties 
geformuleerd. 
5. Op de laatste stuurgroep (februari ’24) gaven de dienstverleners aan dat er diverse 
waterscans in de pipeline zitten. De algemene verwachting van de dienstverleners was 
dat in het tweede en het derde jaar van de overheidsopdracht er meer scans zouden 
kunnen opgeleverd worden dan in het eerste jaar. 
Er werden tijdens het eerste jaar van de overheidsopdracht ‘waterscan in kmo’s’ al 
heel wat communicatieacties opgezet, o.a. het uitwerken van twee 
ondernemersverhalen (storytelling cases), het verspreiden van een social media 
communicatiekit, een flyer, en het uitsturen van heel wat mailings naar verschillende 
relevante groepen (o.a. sectorfederaties, bedrijventerreinenverenigingen, 
bedrijventerreinenontwikkelaars, via de VLAIO nieuwsbrieven, enz.). De waterscan 
werd recent ook toegevoegd als suggestie bij het e-loket ondernemers (op basis van 
relevante NACE-codes). 
Rond de zomer van ’24 wordt een nieuwe communicatiegolf gepland vanuit VLAIO, 
met gelijkaardige initiatieven. Ook doorlopend blijven we het initiatief kenbaar maken 
via diverse kanalen. Daarnaast blijven de vijf studiebureaus actief ondernemingen 
werven, zoals beschreven staat in het bestek van de overheidsopdracht. 
6. Zie antwoord op vraag 5. 
