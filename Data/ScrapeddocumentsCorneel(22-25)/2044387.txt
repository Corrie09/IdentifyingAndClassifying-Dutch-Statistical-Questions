title: Duurzame cementindustrie - Circulariteit en innovatie
thema: Economie
Natuur en Milieu
Wetenschap en Innovatie
pdf link: https://docs.vlaamsparlement.be/pfile?id=2044387
thema link: https://www.vlaamsparlement.be/parlementaire-documenten/schriftelijke-vragen/1799656
SCHRIFTELIJKE VRAAG
nr. 293
van STIJN DE ROO
datum: 31 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Duurzame cementindustrie  -  Circulariteit en innovatie
De cementindustrie is een kleine maar vooral voor de bouw belangrijke sector in onze 
regio, met ondernemingen in onder andere Antwerpen en Gent. 
Tal van factoren bepalen mee de toekomstkansen van de cementindustrie, en innovatie en 
circulariteit zijn er twee van. Inzonderheid omdat de duurzaamheidsvereisten almaar 
stijgen en de bedrijfsvoorwaarden inzake klimaat, energie, milieu en natuur voortdurend 
verstrengen. 
FEBELCEM, de federatie van de Belgische cementindustrie, pleit dan ook voor een betere 
toegang tot Europese fondsen, een wettelijk kader voor CO 2-transport, 
grensoverschrijdende overeenkomsten voor CO 2-opslag en een ‘level playing field’ en een 
‘carbon border adjustment mechanism’ om carbon leakage te voorkomen. 
Tegelijk bepleit FEBELCEM zowel innovatieve bouwoplossingen “toepassing van nieuwe 
‘koolstofarme’ cement- en betonsamenstellingen in openbare bestekken aanmoedigen”, 
als een circulaire economie “recycling van verschillende industriële bijproducten en 
sloopafval in nieuwe cementsamenstellingen ondersteunen om de milieuvoetafdruk van de 
bouw te reduceren”. En zowel innovatie als circulariteit zijn speerpunten in het Vlaamse 
overheidsbeleid. 
1. (Hoe) ondersteunt de Vlaamse overheid in het algemeen en het departement 
Omgeving of de Openbare Vlaamse Afvalstoffenmaatschappij (OVAM) in het bijzonder 
het onderzoek naar en de ontwikkeling van meer duurzame cementsoorten? Betreft 
duurzaamheid dan alleen koolstofneutraliteit? Of worden ook andere ecologische 
parameters in rekening gebracht? 
2. (Hoe) bevordert de Vlaamse overheid het gebruik van meer duurzame cementsoorten 
in de bouw? Door middel van openbare aanbestedingen voor eigen werken en 
gebouwen? Door middel van financiële of fiscale prikkels voor andere opdrachten? 
3. Wordt er met de cementsector overleg gepleegd over de mogelijkheden en de 
moeilijkheden van meer duurzaam cement? Bijvoorbeeld met betrekking tot de 
recyclage van industriële bijproducten en residentieel sloopafval. Of met betrekking 
tot het recycleren van mineralen via co-processing en van het brandbare gedeelte uit 
afval. 
4. Geldt een vergelijkbare aanpak ook voor de betonsector? Klopt het dat het onderzoek 
naar en de ontwikkeling van beton op meer steun en meer middelen kan rekenen van 
onder andere het voormalige Grindfonds? Bestaan er wetenschappelijke 
samenwerkingsverbanden tussen cement- en betononderzoek en worden dergelijke 
ontwikkelingen van overheidswege ondersteund? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 293 van 31 januari 2024
van STIJN DE ROO
1. De CO2-impact van cementproductie is een zeer belangrijke kwestie. De CO2-uitstoot 
van de wereldwijde cementindustrie bedraagt bijna 9% van de globale uitstoot van de 
industrie en kan tegen 2030 oplopen tot 25%. Vlaanderen heeft echter geen 
cementovens waardoor dit aspect van het beheer van materialen niet centraal heeft 
gestaan in het beleid. Dat is anders voor beton.
Het grootste aandeel van de CO2-uitstoot van beton komt van de productie van het 
cement. Het is daarom van groot belang om op zoek te gaan naar alternatieve 
bindmiddelen. Hiervoor komen materialen zoals gemalen hoogovenslakken, vliegassen 
en geopolymeren in aanmerking. Voor het gebruik van geopolymeren – dat zijn 
alkalisch geactiveerde bindmiddelen op basis van een of meerdere end-of-waste 
materialen – heeft de Openbare Vlaamse Afvalstoffenmaatschappij (OVAM) reeds een 
grondstoffenverklaring afgeleverd. Een aanvraag voor een grondstoffenverklaring moet 
gebeuren via de website van de OVAM. De ‘ Praktische gids voor het ontwikkelen en 
toepassen van circulaire betonsoorten’ geeft aan welke gegevens de aanvraag voor 
grondstoffenverklaring moet bevatten en wat de milieuhygiënische randvoorwaarden 
zijn om het als een bindmiddel te kunnen gebruiken. 
2. Het beleidsprogramma ‘Op weg naar circulair bouwen’ omvat het stimuleren van 
betongranulaten in hoogwaardige toepassingen, dus in nieuw beton. Het beleidsplan 
omvat net als de werkagenda ‘Circulair Bouwen’ echter geen directe stimulans voor het 
ontwikkelen en gebruiken van CO2-arme cementsoorten.
Het Facilitair bedrijf van de Vlaamse overheid hanteert de duurzaamheidsmeter GRO 
voor de eigen aanbestedingen en promoot het gebruik ervan in de brede praktijk. Een 
van de GRO-criteria met betrekking tot de beoordeling van materiaalkeuzes vereist een 
TOTEM-analyse. TOTEM is een tool die binnen een samenwerking tussen de drie 
gewesten wordt ontwikkeld en waarmee we de milieu-impact van gebouwen kunnen 
evalueren en verlagen. De drie gewesten promoten het gebruik van TOTEM. Voor de 
generieke data in TOTEM wordt uitgegaan van een mengeling van verschillende 
cementtypes op basis van data uit de praktijk (35% CEM I, 55% CEM III/A, 10% CEM 
III/B). Voor prefab-betonproducten wordt enkel CEM I gebruikt omwille van de kortere 
droogtijden. Naast generieke data kunnen producenten ook specifieke productdata 
aanleveren onder de vorm van een Environmental Product Declaration (EPD), hetgeen 
een federale bevoegdheid is. In EPD’s kunnen betonproducenten aangeven met welke 
cementsoort zij werken en op basis van die gegevens de milieu-impact laten 
doorrekenen en registeren. De EPD’s kunnen vervolgens in TOTEM opgenomen worden 
en gebruikt worden in milieuprestatieberekeningen door architecten, studiebureaus, 
enz. Op deze manier worden producenten gestimuleerd om met duurzame 
cementsoorten met een lagere milieu-impact te werken, en worden gebruikers van 
TOTEM gestimuleerd om producten met een lage milieu-impact te gebruiken in hun 
projecten.
Het partnerschap Vlaanderen Circulair ondersteunt daarnaast vanuit haar open 
oproepen nog een heel aantal initiatieven binnen Vlaanderen, zoals:
Circulair projectbeton Haven van Antwerpen (vlaanderen-circulair.be): een project voor 
het gebruik van gerecycleerd beton in de Haven van Antwerpen.
De Circulaire Weg - Detail - Vlaanderen Circulair (vlaanderen-circulair.be): een project 
voor de hoogwaardige recyclage van oude betonwegen, en toepassingen in nieuwe 
wegen.
Stapsteen naar een circulaire stad - Detail - Vlaanderen Circulair (vlaanderen-
circulair.be): een project waarin op zoek gegaan wordt naar alternatieven voor cement.
EQUITONE gevelmaterialen circulair maken (vlaanderen-circulair.be): een project om 
de cementketen te sluiten.
Staenis - circulaire vloeropbouw - Detail - Vlaanderen Circulair (vlaanderen-
circulair.be): een project waarin onderzoek gevoerd wordt naar een duurzaam 
alternatief voor chape (dat ook cement bevat).
3. De afgelopen jaren was er hierover geen overleg met Febelcem (de cementsector), vnl. 
omdat Vlaanderen geen eigen cementovens heeft. De Waste to Energy (WtE)-
toepassing in cementovens inzake heffingen wordt sinds 2007 volledig op dezelfde leest 
geschoeid als de WtE-toepassing in dedicated afvalverbranding in Vlaanderen.  Het 
aspect recyclage van mineraalgedeelte is daaraan ondergeschikt. Ook in dedicated 
WtE-verbranding in Vlaanderen wordt verbrandingsas maximaal gevaloriseerd als 
bouwstof. Uitzondering daarop zijn vnl. minerale afvalstoffen (bv. drinkwaterslibs) die 
als vervangingsgrondstof in cementovens worden ingezet en voldoen aan de bepalingen 
van art. 46 §3.5° MD ‘niet-gevaarlijke afvalstoffen waarvan de onderste 
verbrandingswaarde, berekend op de droogrest, kleiner is dan 8 MJ/kg, en waarvan de 
minerale fractie, inclusief carbonaten, uitgedrukt als gewichtpercent asrest op de 
droogrest, groter is dan 50 %, en die ingezet worden omwille van hun minerale fractie, 
met uitzondering van afvalstoffen die ingezet worden als afvalwater’.
4. Met steun van Vlaanderen Circulair binnen een open oproep-project heeft Groen Beton 
gewerkt aan de ontwikkeling van een Betonakkoord. Meer informatie vindt u hier: 
Circulair beton: naar een betonakkoord voor Vlaanderen (vlaanderen-circulair.be). 
Voor het project Groen Beton ligt de nadruk op het verhogen van de kwaliteit van de 
grondstoffen enerzijds en op het creëren van een maatschappelijk draagvlak voor het 
gebruik van gerecycleerde granulaten in stortbeton anderzijds. De toepassing van 
hoogwaardige betongranulaten staat garant voor een hoge kwaliteit van het 
eindproduct (stortbeton). De samenwerking binnen Groen Beton brengt verschillende 
partners in de waardeketen van beton, van afbraak tot verwerking in de betoncentrales 
en het gebruik door aannemers, samen. Binnen het project zijn modelbestekken en 
aanbevelingen voor kwaliteit en mogelijkheden voor gebruik uitgewerkt. Wij hebben 
geen informatie over mogelijke samenwerking of overleg hierover met de 
cementindustrie.
