title: Rookmelderverplichting - Controle
thema: Wonen
pdf link: https://docs.vlaamsparlement.be/pfile?id=2015181
thema link: https://www.vlaamsparlement.be/parlementaire-documenten/schriftelijke-vragen/1778673
SCHRIFTELIJKE VRAAG
nr. 46 
van BRECHT WARNEZ
datum: 10 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Rookmelderverplichting  -  Controle
Om gewonden bij woningbranden te voorkomen bestaat sinds 1 januari 2020 een 
verplichting om op elke verdieping van elke woning een rookmelder te plaatsen. Toch lijkt 
deze verplichting soms dode letter te blijven. Zo bleek uit een analyse van de interventies 
van een hulpverleningszone dat er geen rookmelders aanwezig zijn bij 45% van de 
branden. Ook algemene cijfers geven weer dat er nog veel werk is om elke verdieping van 
elke woning te voorzien van een rookmelder. Uit het antwoord op schriftelijke vraag nr. 
340 van 20 april 2023 blijkt namelijk dat tot wel 16% van de gebouwen op de huurmarkt 
niet aan de rookmelderverplichting voldoen. In andere specifieke categorieën loopt dat 
percentage op tot 29%. Dat cijfer betreft nog steeds de huurmarkt, en enkel bij de 
gecontroleerde woningen via conformiteitsonderzoek.
Een gevolg van het niet nakomen van de verplichting is sinds 1 januari 2021 dat de woning 
ongeschikt kan worden verklaard.
Gelieve de gevraagde gegevens in een Excel-bestand weer te geven.
 
1. Denkt de minister dat de proportie woningen met eigenaars-bewoners die niet aan de 
verplichting voldoen hoger of lager ligt dan de proportie op de huurmarkt?
2. Controle op de rookmelderverplichting gebeurt in de eerste plaats in de context van 
een conformiteitsonderzoek, vaak op de huurmarkt.
a) Kan de minister een overzicht geven van het totale aantal overtredingen op de 
verplichting (indien beschikbaar ook overtredingen in woningen met eigenaars-
bewoners en niet alleen de vaststellingen door conformiteitsonderzoek) per jaar 
voor de laatste twee jaar? Graag een overzicht per provincie, met opsplitsing van 
controles in een gebouw of een woning. Graag de effectieve aantallen alsook de 
percentages tegenover het aantal onderzoeken.
b) Wat de overtredingen in West-Vlaanderen betreft: graag van de voorbije twee jaar 
een overzicht per jaar van het aantal overtredingen bij zelfstandige huurwoningen, 
niet-zelfstandige huurwoningen (opgesplitst in al dan niet studentenhuisvesting) 
en eigendomswoningen.
c) Welke vormen van controle zijn er in woningen van eigenaars-bewoners?
3. Hoeveel woningen zijn er in totaal, sinds 2021, al ongeschikt verklaard om die reden?
a) Hoeveel woningen zijn er ongeschikt verklaard per provincie en voor West-
Vlaanderen, ook per gemeente?
b) Is er een evolutie merkbaar in de cijfers, in de twee jaar dat het al is toegestaan?
4. De brandweer is een federale bevoegdheid. 
Op welke manieren is er samenwerking met de federale instanties om cijfers en dus 
inzicht te krijgen over rookmelders en de eventuele link met woningbranden?
5. Hoe evalueert de minister de verplichting van rookmelders?
6. Hoe evalueert de minister de handhavingsmaatregel van het ongeschikt verklaren van 
een woning?
a) Op welke manieren vindt die evaluatie plaats?
b) Krijgt de minister het idee dat de verplichting moet worden uitgebreid?
c) Krijgt de minister het idee dat de verplichting moet worden bijgestuurd?
d) Krijgt de minister het idee dat de verplichting vaker moet worden gecontroleerd?
e) Krijgt de minister het idee dat de straffen voor een niet-naleving van de verplichting 
verzwaard moeten worden?
f) Krijgt de minister het idee dat er meer coördinatie zou moeten zijn met de federale 
instanties rond de brandweer?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 46 van 10 november 2023
van BRECHT WARNEZ
1. De resultaten van de Woonsurvey 2018 tonen tussen 2013 en 2018 een sterke stijging 
van het totaal aantal woningen dat is uitgerust met rookmelders. Het aandeel woningen 
uitgerust met een rookmelder is in 2018 meer dan verdubbeld ten opzichte van 2013. 
Anno 2018 had 59% van de Vlaamse woningen één of meerdere rookmelders. In 2013 
was nog maar 24% van de woningen voorzien van een rookmelder.
Vooral in de sociale huursector zijn er veel rookmelders bijgekomen. Daar zou in 2018 
90% van de woningen over een rookmelder beschikken. Op de private huurmarkt had 
in 2018 66% van de woningen een rookmelder. Hiermee is het aandeel woningen met 
een rookmelder verdrievoudigd op de private huurmarkt en verviervoudigd op de sociale 
huurmarkt ten opzichte van 2013.
Ook op de eigenaarsmarkt is sprake van een verdubbeling: van 26% woningen met 
rookmelders in 2013 naar 54% in 2018.
2. Het agentschap Wonen in Vlaanderen, de lokale besturen en de intergemeentelijke 
projecten lokaal woonbeleid controleren de rookmeldersverplichting alleen in het kader 
van een conformiteitsonderzoek. Die onderzoeken vinden (bijna) uitsluitend plaats in 
huurwoningen, aangezien de woningkwaliteitsbewaking zich toespitst op de 
woninghuurmarkt. Er zijn bijgevolg geen cijfers beschikbaar over inbreuken op de 
rookmeldersverplichting op de eigendomsmarkt.
a) Volgende tabellen geven het aantal gebouwen (1ste tabel) en woningen (2de tabel) 
weer die niet voldoen aan de rookmeldersverplichting. Als het gebouw en de woning 
samenvallen (een grondgebonden eengezinswoning) vinkt de woningcontroleur het 
ontbreken van rookmelders alleen aan op niveau van het gebouw (1ste tabel). Als de 
woning met minstens één andere entiteit deel uitmaakt van een gebouw wordt de 
inbreuk op de rookmeldersverplichting aangeduid op niveau van de woning (2de 
tabel). In dergelijke gebouwen wordt het gebrek (ook) aangeduid op niveau van het 
gebouw als er in de gemeenschappelijke delen inbreuken op de 
rookmeldersverplichting zijn.
Het gebouw voldoet niet aan de rookmeldersverplichting
(gebrek deel B technisch verslag, item 82)
2021 2022
Antwerpen 811 16% 20% 1287
Limburg 150 9% 16% 256
Oost-Vlaanderen 885 13% 12% 809
Vlaams-Brabant 289 10% 11% 403
West-Vlaanderen 963 21% 18% 1316
Totaal 3098 15% 16% 4071
De woning voldoet niet aan de rookmeldersverplichting
(gebrek deel C technisch verslag, item 261)
2021 2022
Antwerpen 805 12% 12% 964
Limburg 404 17% 15% 332
Oost-Vlaanderen 1165 11% 10% 1039
Vlaams-Brabant 624 9% 9% 761
West-Vlaanderen 812 14% 10% 870
Totaal 3810 12% 11% 3966
b) Onderstaande tabellen geven de gegevens weer voor de huurwoningen in West-
Vlaanderen.
Gebouw - gebrek deel B technisch verslag (item 82)
West-Vlaanderen 2021 2022
Zelfst. woningen 937 21% 18% 1293
Gewone kamer 30 41% 33% 22
Kamer seizoenarbeider 5 25% 29% 4
Studentenkamer 0 0% 8% 2
Totaal* 972 21% 18% 1321
Woning- gebrek deel C technisch verslag (item 261)
West-Vlaanderen 2021 2022
Zelfst. woningen 662 12% 9% 748
Gewone kamer 138 43% 34% 119
Kamer seizoenarbeider 12 14% 5% 3
Studentenkamer 0 0% 0% 0
Totaal 812 14% 10% 870
* De percentages zijn afgezet ten opzichte van het totaal aantal delen B in de 
technische verslagen.De absolute totalen verschillen met deze van de tabel 
erboven, omdat gebouwen uit zelfstandige woningen en niet-zelfstandige 
woningen kunnen bestaan.
c) De woningkwaliteitsbewaking focust op de huurmarkt. 
3. Sinds 2021 zijn er 3880 besluiten tot ongeschikt- of ongeschikt en 
onbewoonbaarverklaring genomen op basis van een technisch verslag waar ofwel voor 
de woning ofwel voor het gebouw ontbrekende rookmelders werden aangeduid. We 
tellen hierin alle besluiten mee waarbij het ontbreken van rookmelders één van de 
vastgestelde gebreken was. Doorgaans hebben de woningen die ongeschikt verklaard 
worden evenwel ook andere gebreken. Woningen die ongeschikt- en onbewoonbaar 
verklaard worden hebben sowieso altijd bijkomende gebreken, want het ontbreken van 
rookmelders leidt op zich nooit tot onbewoonbaarheid, alleen tot ongeschiktheid.
1) De tabel bevat de cijfers per provincie. In bijlage 1 is de lijst terug te vinden per 
gemeente voor de provincie West-Vlaanderen.
Besluiten ongeschikt of ongeschikt + 
onbewoonbaar met in het technisch 
verslag ontbrekende rookmelders
 2021 2022
Antwerpen 334 477
Limburg 153 236
Oost-Vlaanderen 490 626
Vlaams-Brabant 165 325
West-Vlaanderen 442 632
Totaal 1584 2296
2) Het aantal besluiten genomen in 2022 ligt hoger dan in 2021. Qua verhouding is er 
evenwel geen significante evolutie merkbaar. In 2022 was het percentage besluiten 
op basis van (onder andere) een ontbrekende rookmelder 54% ten opzichte van het 
totaal aantal besluiten. In 2021 lag dat percentage op 52%.
4. De federale overheid heeft voor zover ik weet geen sluitende cijfers over 
brandincidenten en het al dan niet ontbreken van rookmelders. Bij de brandweer bestaat 
er op vandaag immers geen structurele, gecoördineerde dataverzameling ter zake. 
Precies daarom heb ik het Netwerk Brandweer dit voorjaar een projectsubsidie 
toegekend. Die subsidie dient voor:
a. het uitvoeren van een business analyse over het verzamelen en verwerken van 
informatie over interventies van de Vlaamse brandweerzones;
b. het uitvoeren van een functionele analyse voor het ontwikkelen van een toepassing 
die de informatieverzameling en -verwerking over interventies van de Vlaamse 
brandweerzones mogelijk maakt;
c. het ontwikkelen en uitrollen van een toepassing om informatie over interventies van 
de Vlaamse brandweerzones te verzamelen en te verwerken;
d. het ontwikkelen van een rapporteringsmodule.
Op die manier kunnen we inzicht krijgen in het aantal interventies van de Vlaamse 
brandweerzones, het aantal slachtoffers en de aanleiding voor de interventies. Met deze 
informatie kunnen we vervolgens gerichter informerende, sensibiliserende en 
preventieve initiatieven nemen teneinde het recht op veilig, gezond en kwaliteitsvol 
wonen te waarborgen.
5. De verplichting heeft ongetwijfeld gezorgd voor de sterke stijgingen waarvan sprake is 
in antwoord op deelvraag 1. Voor een actuele stand van zaken en het trekken van 
conclusies wacht ik graag de resultaten af van het nieuwe woononderzoek van het 
Steunpunt Wonen. Dat onderzoek loopt momenteel. 
6. Het aangepast normenkader voor woningkwaliteit, met nieuwe modellen van technische 
verslagen voor het uitvoeren van conformiteitsonderzoeken, is pas in werking sinds 1 
januari 2021. Het is bijgevolg nog te vroeg voor een diepgaande, wetenschappelijke 
evaluatie. Maar het is een goede zaak dat het ontbreken van rookmelders sinds 2021 
beschouwd wordt als een gebrek van categorie II, waardoor het tot een 
ongeschiktverklaring kan leiden. De afgifte van het conformiteitsattest wordt in dat 
geval ook geweigerd en het verhuren, te huur of ter beschikking stellen van de woning 
is op dat moment ook strafbaar. Dat zijn stevige gevolgen en dat is m.i. terecht, want 
rookmelders kunnen levens redden.
We zien ook dat de verhuurder dit gebrek vaak snel wegwerkt, zodat het niet tot een 
ongeschiktverklaring moet komen.
Voor woningen van eigenaar-bewoners, die ook onder de rookmeldersverplichting vallen 
maar waarop we in de handhaving niet focussen, zetten we maximaal in op 
sensibilisering met uitgebreide informatie op de website, brochures en gerichte acties 
in samenwerking met het Netwerk Brandweer, het CIB en onze andere (lokale) partners. 
Ik heb overigens deze legislatuur sterk ingezet op het uitbouwen van een goede 
samenwerking met het Netwerk Brandweer. Een mooi voorbeeld van die samenwerking 
is de campagne rond ‘Veilig feesten’ van eind 2022, waarvoor Wonen in Vlaanderen en 
het Netwerk samen genomineerd werden voor een Fireforum Award.
BIJLAGE
Lijst met gemeenten in West-Vlaanderen met een besluit ongeschiktheid of ongeschikt én 
onbewoonbaarheid genomen op basis van een technisch verslag waar ofwel voor de woning 
ofwel voor het gebouw ontbrekende rookmelders is aangeduid.
