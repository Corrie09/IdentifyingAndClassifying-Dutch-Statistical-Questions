title: VRT en dochterbedrijf Vlaamse Audiovisuele Regie (Var) - Samenwerking met andere mediagroepen ter versterking van de advertentiemarkt
thema: Media
pdf link: https://docs.vlaamsparlement.be/pfile?id=2020686
thema link: https://www.vlaamsparlement.be/parlementaire-documenten/schriftelijke-vragen/1783334
SCHRIFTELIJKE VRAAG
nr. 38
van BART TOMMELEIN
datum: 29 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
VRT en dochterbedrijf Vlaamse Audiovisuele Regie (Var)  -  Samenwerking met andere 
mediagroepen ter versterking van de advertentiemarkt
Medio 2023 werd aangekondigd dat de Var, als 100% dochteronderneming van de VRT, 
vanaf 2024 de advertentieverkoop zal verzorgen van de commerciële radiospelers Play 
Nostalgie, Nostalgie+ en NRJ, radio-omroepen in de portfolio van Mediahuis en Telenet.
Tegelijk zal de samenwerking van de Var/VRT met reclameregie Ads&Data (opvolger van 
Pebble Media), waarin Mediahuis, Proximus en Telenet participeren, worden uitgebreid. 
Concreet zal Ads&Data de prerolls bij het VRT MAX-aanbod commercialiseren.
In de beheersovereenkomst staat onder OD6.3 onder meer:
“De VRT en de Vlaamse audiovisuele regie (Var) werken nauw samen met andere Vlaamse 
mediagroepen om de lokale advertentiemarkt te versterken. De focus ligt hier op de 
digitale advertentiemarkt om zo veel als mogelijk een vuist te kunnen maken tegen de 
dominantie van internationale spelers in deze markt.”
1. Kan de minister de geschetste samenwerking tussen de Var en de vermelde radio-
omroepen enerzijds en Ads&Data en de VRT anderzijds bevestigen? Welke concrete 
afspraken werden gemaakt? 
2. Op welke wijze zal de commercialisering door de Var van de reclameruimte van de 
commerciële radio’s Play Nostalgie, Nostalgie+ en NRJ concreet bijdragen tot een 
sterkere lokale advertentiemarkt? Kan dat worden toegelicht? 
3. Op welke wijze zal de commercialisering van de prerolls op VRT MAX door Ads&Data 
concreet bijdragen tot een sterkere lokale advertentiemarkt? Kan dat worden 
toegelicht? 
4. Welke procedure dient te worden gevolgd bij het aanbesteden van de reclameregie 
van VRT-advertentieruimte aan andere spelers dan de Var? Geldt daarbij de wetgeving 
overheidsopdrachten? Kan dat worden toegelicht?  
5. Welke andere samenwerkingsverbanden tussen de VRT en een of meer Vlaamse 
mediagroepen op het niveau van reclameregie zijn vandaag operationeel? Zijn er nog 
bijkomende plannen voor de (nabije) toekomst? 
6. Hoe beoordeelt de minister de samenwerking tussen zowel de Var en de ‘groep 
Nostalgie’ als Ads&Data en de VRT? 
7. Heeft de bijkomende commerciële opdracht van de Var om de reclameregie van 
commerciële omroepen te verzorgen implicaties op afspraken omtrent het gebruik van 
de bedrijfsresultaten van de Var? Kan dat worden toegelicht?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 38 van 29 november 2023
van BART TOMMELEIN
Voor deze vraag heb ik contact opgenomen met de VRT. De VRT heeft mij het volgende 
laten weten.
1. VAR heeft de reclameregie-opdracht voor Play Nostalgie, Nostalgie+ en NRJ gekregen. 
Daarnaast heeft VAR beslist om een samenwerking aan te gaan met Ads&Data met 
betrekking tot de verkoop van video- en displayreclame. Ads&Data fungeert als een 
onderaannemer van VAR. Er kan geen inzage gegeven worden in de gemaakte 
afspraken, omdat de overeenkomsten een geheimhoudingsverbintenis bevat. 
2-3.Het medialandschap evolueert sterk. Commerciële communicatie wordt aangeboden 
door commerciële mediabedrijven, die in toenemende mate consolideren, 
internationale mediaplatformen en, in beperkte mate, de publieke omroep. De 
adverteerder verwacht een steeds breder multimediaal aanbod, met een zo groot 
mogelijk bereik. Door de samenwerkingen wordt op deze trend ingespeeld. Je ziet dit 
ook bij andere regieën die werken voor diverse andere spelers. Deze samenwerkingen 
verhogen ook de aantrekkelijkheid van het ecosysteem, bijvoorbeeld omdat het voor 
adverteerders gemakkelijker maakt om de relevante doelgroepen te bereiken zonder 
te moeten onderhandelen met zeven verschillende regies. VRT en VAR willen graag 
bijdragen aan het versterken van dat ecosysteem en beschouwen het verder ook als 
hun plicht om de geboden financieringsmogelijkheden ook te benutten. Dat kan enkel 
door ook in te spelen op hoe de markt evolueert. De samenwerking met Ads&Data én 
het mandaat van VAR voor Play Nostalgie en Nostalgie+ en NRJ ondersteunen beide 
ambities. 
4. VAR is een commercieel bedrijf en is niet onderhevig aan de overheidsopdrachten-
wetgeving. 
5. VAR werkt samen met andere spelers in de markt, zoals Tommorowland One World 
radio. 
6. VAR is een apart bedrijf met een commerciële opdracht. In die hoedanigheid zoekt zij 
dan ook naar activiteiten die haar werking rendabel houden. Het medialandschap 
evolueert sterk, met ook een toenemende consolidatie. Het is een positieve ontwikkeling 
dat Vlaamse bedrijven samenwerken. Dit kan ons Vlaams ecosysteem alleen maar 
versterken. 
7. VAR handelt als een commercieel bedrijf met vergelijkbare prijzen en marges als de 
markt. VAR herinvesteert zijn middelen voor het behoud en/of optimalisatie van haar 
activiteiten en inkomsten. Conform de normale regels van het vennootschapsrecht 
beslist de raad van bestuur van VAR over de aanwending van haar winst. Er kan daarbij 
beslist worden om deze winst te investeren in VAR zelf en/of deze uit te keren als winst 
aan de aandeelhouder. Het dividend dat uitgekeerd wordt aan VRT als aandeelhouder 
is deel van het budgettair kader om de publieke omroepopdracht te financieren.  
De reclameactiviteiten zijn ondergebracht in een zelfstandige onderneming om al te 
grote inmenging of druk op het aanbod van de publieke omroep te voorkomen en om 
de reclameregie VAR de kans te bieden doelmatig in te spelen op tendensen en 
veranderingen in de markt. 
