title: Milieusubsidies - Aanwending door milieuverenigingen
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2050482
thema link: https://www.vlaamsparlement.be/parlementaire-documenten/schriftelijke-vragen/1801510
SCHRIFTELIJKE VRAAG
nr. 329
van KRISTOF SLAGMULDER
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Milieusubsidies  -  Aanwending door milieuverenigingen
Naar aanleiding van mijn interpellatie nr. 11 aan de minister van Mobiliteit en Openbare 
Werken in de Commissie voor Mobiliteit en Openbare Werken van 11 januari 2024 over de 
recente overstromingen in de Denderstreek, kwam aan het licht dat essentiële werken aan 
sluizen en stuwen in het Denderbekken werden vertraagd of zelfs onmogelijk gemaakt door 
administratieve procedures die werden ingeleid door een met Vlaams overheidsgeld 
gesubsidieerde natuurvereniging.
In dat concrete geval ging het om de vzw Milieufront Omer Wattez die, volgens de actuele 
Vlaamse subsidiewijzer, in 2022 en 2023 alleen al liefst 223.519,00 euro Vlaamse 
overheidssubsidies effectief kreeg uitbetaald vanuit het beleidsdomein Omgeving. Langs 
de ene kant maakt deze milieuvereniging met andere woorden dankbaar gebruik van de 
financiële ademruimte die de minister van Omgeving haar biedt, maar langs de andere 
kant kent die vereniging geen scrupules en heeft ze blijkbaar geld te over om vanuit haar 
louter private belangen tal van administratiefrechtelijke procedures op te starten met als 
enig doel de minister van Mobiliteit en Openbare Werken stokken in de wielen te steken 
en werken van algemeen belang te blokkeren. Werken die echter absoluut nodig zijn, en 
die heel wat menselijke en financiële ellende ingevolge de steeds terugkerende 
overstromingen in het Denderbekken kunnen voorkomen.
De minister van Mobiliteit en Openbare Werken verwees voor dit pijnpunt echter door naar 
de minister van Omgeving met de boodschap: “Wie problemen heeft met subsidies aan 
milieuverenigingen, moet zich wenden tot de bevoegde minister, want het is niet aan mij 
om daarover te oordelen.”
Blijkbaar is de hoger beschreven obstructiepolitiek van een zwaar gesubsidieerde Vlaamse 
milieuvereniging blijkbaar geen alleenstaand geval. Zo verscheen in Het Belang van 
Limburg van 5 februari 2024 onlangs het bericht dat het voor de minister van Omgeving 
stilaan genoeg is geweest. De vereniging DRYADE vzw, die op haar website als visie en 
businessmodel schijnbaar een conflictmodel vooropstelt waarbij men via een stroom aan 
juridische initiatieven de toekomst wil veranderen, kreeg van de minister geen 
startsubsidie als omgevingsvereniging omdat de slinger bij DRYADE volgens de minister te 
fel in de ene richting is doorgeslagen.
1. Graag ontving ik van de minister van Omgeving een overzicht voor de jaren 2019, 
2020, 2021, 2022 en 2023 van het aantal verzoeken tot respectievelijk schorsing en 
vernietiging van een: 
a) aan een Vlaamse overheidsdienst afgeleverde omgevingsvergunning die voor de 
Raad voor Vergunningsbetwistingen (RvVb) werd ingeleid waarbij een of meerdere 
milieuverenigingen zijn opgetreden als verzoekende partij. Graag daarbij ook voor 
elk jaar de vermelding hoeveel van die milieuverenigingen voor hun werking van 
de Vlaamse overheid een subsidie hebben verkregen, alsook hoeveel het 
totaalbedrag van die subsidies op jaarbasis bedroeg;
b) aan respectievelijk enerzijds een andere overheidsdienst dan van de Vlaamse 
overheid en anderzijds een private natuurlijke of rechtspersoon afgeleverde 
omgevingsvergunning die voor de Raad voor Vergunningsbetwistingen 
werd ingeleid waarbij een of meerdere milieuverenigingen zijn opgetreden als 
verzoekende partij. Graag daarbij ook voor elk jaar de vermelding hoeveel van die 
milieuverenigingen voor hun werking van de Vlaamse overheid een subsidie 
hebben verkregen, alsook hoeveel het totaalbedrag van die subsidies op jaarbasis 
bedroeg.
2. Wat is het standpunt van de minister van Omgeving rond het gegeven dat Vlaamse 
milieuverenigingen voor hun werking massaal een beroep doen op gulle subsidies van 
de Vlaamse overheid, terwijl zij hun eigen middelen of mogelijk zelfs een deel van die 
subsidies oneigenlijk aanwenden om diezelfde subsidiërende Vlaamse overheid 
volledig te dwarsbomen wanneer die laatste omgevingsvergunningen aanvraagt voor 
werken die absoluut noodzakelijk zijn voor het algemeen belang? 
3. Acht de minister, op basis van de naar aanleiding van deelvraag 1 verstrekte 
cijfergegevens, een beleidstussenkomst al dan niet noodzakelijk om de 
proceduremogelijkheden van gesubsidieerde Vlaamse milieuverenigingen aan banden 
te leggen? Zo niet, waarom niet? Zo ja, in welke zin en binnen welke termijn zal de 
minister tussenkomen?
4. Kan de minister van Omgeving toelichten op welke wijze ze sluitend controleert of de 
door haar beleidsdomein verstrekte overheidssubsidies wel degelijk voor het daartoe 
bestemde doel worden aangewend en niet oneigenlijk worden gebruikt voor andere 
doeleinden zoals het inleiden van administratiefrechtelijke procedures om 
omgevingsvergunningen die door de Vlaamse overheid worden aangevraagd voor 
werken van algemeen belang, te blokkeren? Werden in het verleden door de minister 
al dergelijke oneigenlijke aanwendingen gedetecteerd, en welke sanctiemaatregelen 
kan de minister aanwenden om dergelijk oneigenlijk gebruik een halt toe te roepen?
5. Wat bedoelt de minister van Omgeving wanneer ze stelt dat de slinger bij 
milieuvereniging DRYADE vzw te fel in de ene richting is doorgeslagen? Welke 
motieven van de minister liggen aan de basis van de beslissing om de Vlaamse 
startsubsidie aan die milieuvereniging te weigeren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 329 van 7 februari 2024
van KRISTOF SLAGMULDER
1. Aantal verzoekschriften bij de Raad voor Vergunningsbetwistingen (RvVb) ingediend 
door milieuverenigingen in het jaar 2019 tegen omgevingsvergunningen verleend aan:
a) een Vlaamse overheidsdienst: 0;
b) een andere overheidsdienst of andere aanvrager: 9 (2 vorderingen tot schorsing).
Aantal milieuverenigingen met subsidies van Vlaamse overheid: 6.
Totaalbedrag van die subsidies1 voor het werkingsjaar 2019: 1.994.624,92 euro.
Aantal verzoekschriften ingediend bij de RvVb door milieuverenigingen in het jaar 2020 
tegen omgevingsvergunningen verleend aan:
a) een Vlaamse overheidsdienst: 3 (1 vordering tot schorsing);
b) een andere overheidsdienst of andere aanvrager: 4.
Aantal milieuverenigingen met subsidies van Vlaamse overheid: 4.
Totaalbedrag van die subsidies voor het werkingsjaar jaar 2020: 1.591.505.98 euro.
Aantal verzoekschriften ingediend bij de RvVb door milieuverenigingen in het jaar 2021 
tegen omgevingsvergunningen verleend aan:
a) een Vlaamse overheidsdienst: 6 (4 vorderingen tot schorsing);
b) een andere overheidsdienst of andere aanvrager: 5 (1 vordering tot schorsing).
Aantal milieuverenigingen met subsidies van Vlaamse overheid: 2.
Totaalbedrag van die subsidies voor het werkingsjaar jaar 2021: 1.725.923.50 euro.
Aantal verzoekschriften ingediend bij de RvVb door milieuverenigingen in het jaar 2022 
tegen omgevingsvergunningen verleend aan:
a) een Vlaamse overheidsdienst: 3 (1 vordering tot schorsing);
b) een andere overheidsdienst of andere aanvrager: 7 (1 vordering tot schorsing).
Aantal milieuverenigingen met subsidies van Vlaamse overheid: 4.
Totaalbedrag van die subsidies voor het werkingsjaar 2022: 2.826.018,75 euro.
Aantal verzoekschriften ingediend bij de RvVb door milieuverenigingen in het jaar 2023 
tegen omgevingsvergunningen verleend aan:
a) een Vlaamse overheidsdienst: 5 (1 vordering tot schorsing);
b) een andere overheidsdienst of andere aanvrager: 11 (2 vorderingen tot schorsing).
Aantal milieuverenigingen met subsidies van Vlaamse overheid: 5.
Totaalbedrag van die subsidies voor het werkingsjaar 2023: 4.439.047,26 euro.
De bedragen verschillen naargelang de categorie van verenigingen. Bond Beter 
Leefmilieu, Natuurpunt en Natuurpunt beheer ontvangen veel hogere subsidiebedragen 
dan de  gewestelijke vereniging (Bos+ Vlaanderen) en de regionale verenigingen 
(Limburgse Milieukoepel, Milieufront Omer-Wattez, Natuurpunt Waasland, Natuurpunt 
Limburg, Natuurpunt Brugs Ommeland en Middenkust, Natuurpunt Oost-Brabant en 
Natuurpunt Antwerpen Noord) die gevat zijn.
1 De bedragen, vermeld in het antwoord op vraag 1 houden enkel rekening met subsidies voor de algemene 
werking van de vereniging en subsidies voor personeel. Geoormerkte subsidies (subsidies in het kader van 
natuur- en bosontwikkeling en het beheer ervan, subsidies i.h.k.v. erfgoeddoelen, subsidies voor specifieke 
projecten) zijn niet in rekening gebracht.
2. Er zijn heel wat vzw’s in Vlaanderen, ook in de domeinen Sport en Cultuur, die 
werkingssubsidies krijgen. Ik denk niet dat u juridisch-wettelijk kunt stellen dat wie 
subsidies krijgt niet meer mag procederen.
Erkende milieu- en natuurverenigingen worden op basis van het Besluit van de Vlaamse 
Regering houdende de erkenning en subsidiëring van milieu- en natuurverenigingen 
van 18 december 2015 (verder BVR van 2015) gesubsidieerd zolang ze aan de 
voorwaarden blijven voldoen van die erkenning. Ze moeten aan de hand van 
verschillende rapporteringen aantonen dat ze de subsidies aanwenden waarvoor die 
zijn toegekend, namelijk het uitvoeren van hun meerjarenprogramma. Ze worden 
bovendien tussentijds beoordeeld op de voortgang ervan door een 
begeleidingscommissie. Ik heb geen enkele indicatie dat vermelde vereniging 
Milieufront Omer Wattez (of enige andere erkende vereniging) de subsidies niet zou 
aanwenden waarvoor ze bedoeld zijn, nl. het uitvoeren van het meerjarenprogramma 
en de opdrachten die van een erkende vereniging verwacht worden. Dat blijkt wat 
betreft Milieufront Omer Wattez ook uit het ‘Eindrapport van het onderzoek inzake 
Milieufront Omer Wattez vzw - Verstrengd Toezicht Subsidies’ van 9 januari 2024 van 
de Inspectie van Financiën. 
De overige subsidies die beschouwd worden in vraag 1 zijn enerzijds subsidies in het 
kader van de inzet van werknemers in een voormalig DAC-statuut (Besluit van de 
Vlaamse Regering van 14 mei 2004 houdende de definitieve regularisatie en toekenning 
van een subsidie aan bepaalde initiatieven binnen polders, wateringen, milieu- en 
natuurverenigingen die personeelsleden tewerkstellen in een gewezen DAC-statuut) en 
anderzijds subsidies in het kader van de VIA-akkoorden voor koopkrachtverhoging  en 
uitbreidingstewerkstelling (op 30 maart 2021 werd het zesde Vlaams Intersectoraal 
Akkoord goedgekeurd). De controle op de aanwending van deze subsidie gebeurt 
gedetailleerd op basis van de ingediende bewijsstukken. 
3. Zoals ik op de vorige vraag antwoordde is het wettelijk-juridisch niet opportuun om 
proceduremogelijkheden van gesubsidieerde verenigingen aan banden te leggen. Dat 
is trouwens in strijd met het Verdrag van Aarhus, dat zowel de erkenning en 
ondersteuning van verenigingen die de milieubescherming vooropstellen als de toegang 
tot de rechter inzake milieuaangelegenheden verplicht aan de lidstaten. 
In de nieuwe subsidieregeling voor omgevingsverenigingen, waarvoor ik het ontwerp 
van decreet binnenkort zal voorleggen aan het Vlaams Parlement, is via een bepaling 
in het uitvoeringsbesluit voorzien dat de subsidie die een vereniging in het kader van 
haar erkenning ontvangt niet kan worden aangewend voor juridische kosten, 
waaronder kosten voor advocaten en voor het aanspannen van procedures tegen het 
Vlaamse Gewest. Hiermee leg ik het procederen tegen de Vlaamse overheid niet aan 
banden, maar expliciteer ik dat dit niet met Vlaamse overheidssubsidies kan.
4. Ik verwijs naar mijn antwoord op de tweede vraag. De controlestappen op de 
aanwending van de subsidies die een vereniging kan ontvangen, zitten in de van 
toepassing zijnde subsidieregelingen en in de Vlaamse Codex Overheidsfinanciën. Het 
zou mij te ver brengen om al die verschillende controles hier toe te lichten. Ik heb het 
vertrouwen in mijn administratie en alle eventueel betrokken organen bij dergelijke 
controles; dat zij die controles correct en kritisch uitvoeren, zoals ze voorgeschreven 
zijn in de regelgeving en dat zij indien zij vaststellen dat er oneigenlijk gebruik is 
gemaakt van subsidies die ook terugvorderen zoals voorzien in artikel 76 van het 
Besluit Vlaamse Codex Overheidsfinanciën. Ik verwijs hierbij ook naar de conclusies uit 
het rapport van de Inspectie van Financiën van 28 maart 2023 over het ‘Verstrengd 
Toezicht Subsidies Onderzoek rond Natuurpunt’ waaruit blijkt dat bij de vaststellingen 
die zij gedaan heeft de Inspectie van Financiën geen elementen ziet die zouden wijzen 
op het niet correct gebruiken van de subsidies door de onderzochte vijf Natuurpunt 
vzw’s. 
5. Ik verwijs naar mijn antwoord op de schriftelijke vragen nr. 276 van 25 januari 2024 
en nr. 327 van 7 februari 2024. Dryade vzw krijgt geen startsubsidie omdat de werking 
van de vereniging te eng en te eenzijdig is; gericht op reactieve juridische actie tegen 
diverse overheden en regelgeving. Het BVR van 2015 vraagt dat gesubsidieerde 
omgevingsverenigingen zich ook richten op een bredere werking, gericht op het 
informeren en sensibiliseren van verschillende actoren in de maatschappij of op het in 
overleg gaan met en adviseren van beleidsmakers en economische actoren. Deze 
bredere werking ontbreekt bij Dryade vzw.
