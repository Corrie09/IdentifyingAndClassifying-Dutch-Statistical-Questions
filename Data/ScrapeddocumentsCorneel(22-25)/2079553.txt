title: Regionaal bedrijventerrein Insteekhaven Lummen - Ontwikkeling
thema: Economie
Mobiliteit en Verkeer
Ruimtelijke ordening
pdf link: https://docs.vlaamsparlement.be/pfile?id=2079553
thema link: https://www.vlaamsparlement.be/parlementaire-documenten/schriftelijke-vragen/1834572
SCHRIFTELIJKE VRAAG
nr. 26
van ANDY PIETERS
datum: 17 oktober 2024
aan JO BROUNS
VLAAMS MINISTER VAN OMGEVING EN LANDBOUW
Regionaal bedrijventerrein Insteekhaven Lummen  -  Ontwikkeling 
Op 31 mei 2024 heeft de vorige Vlaamse Regering kennisgenomen van het initiatief van 
de ministers Zuhal Demir, Lydia Peeters en Jo Brouns om een extra ontsluitingsvariant 
naar voren te schuiven als oplossing voor de ontwikkeling van bedrijventerrein Kolenhaven 
Lummen binnen het Economisch Netwerk Albertkanaal (ENA). De herstructurering en 
ontwikkeling van de Insteekhaven langs het Albertkanaal in Limburg tot volwaardig 
watergebonden bedrijventerrein moet leiden tot een bedrijventerrein van 62ha, waarvan 
41ha watergebonden zal zijn, enerzijds en een versterking van de Vallei van de Mangelbeek 
anderzijds.
De ontsluiting bleef echter een zorgenkind. Het is duidelijk dat de voorliggende 
ontsluitingsscenario’s nog bepaalde bezorgdheden wegdroegen in de kernen. Het extra 
scenario is daar mogelijk een antwoord op. “Vanuit het oogpunt verkeersveiligheid in de 
dorpskernen en het cruciaal belang van draagvlak bij de inwoners en de lokale besturen 
om de slaagkansen van deze investering te maximaliseren, zonder daarbij te veel in te 
boeten op het vlak van milieu, lijkt dit alternatief op dit moment het meest kansrijk”, klinkt 
het in de mededeling aan de regering. Conform de geldende regelgeving wordt dat 
scenario, in geoptimaliseerde vorm, samen met de andere scenario’s verder meegenomen 
in het milieueffectrapport (MER).
1. Staat minister Brouns in zijn nieuwe hoedanigheid nog steeds achter de beleidskeuzes 
uit de mededeling aan de Vlaamse Regering van 31 mei 2024?
2. Kan de minister een gedetailleerde stand van zaken in het dossier geven?
3. Kan de minister duiden wat de volgende formele stap op het niveau van de regering 
is en op welke termijn die gepland wordt? Kan de minister het verdere verloop van het 
dossier (met indicatieve timing) schetsen? 
Deze vraag werd gesteld aan de ministers Jo Brouns (26), Annick De Ridder (17)
JO BROUNS
VLAAMS MINISTER VAN OMGEVING EN LANDBOUW
GECOÖRDINEERD ANTWOORD
op vraag nr. 26 van 17 oktober 2024
van ANDY PIETERS
1. Ik sta achter de beleidskeuze uit de mededeling aan de Vlaamse Regering van 31 mei 
waarbij de Vlaamse Regering opnieuw haar schouders heeft gezet onder de 
ontwikkeling van de kolenhaven in Lummen. Het bijkomend onderzoeken van het 
bijkomende ontsluitingsscenario laat toe om de bezorgdheden van de lokale besturen 
en haar inwoners mee te nemen in het verdere planproces. Dat resultaat wil ik graag 
afwachten.
2. Het dossier bevindt zich in de fase ‘plenaire vergadering’ met de voorbereiding van de 
opmaak van een voorontwerp GRUP. Momenteel loopt het onderzoek van de mogelijke 
milieueffecten van het plan (opmaak plan-MER), uitgevoerd door een extern 
studiebureau. Nog niet alle resultaten van het onderzoek zijn gekend.
Eerder werd de startnota door de Vlaamse Regering goedgekeurd (23 juni 2023), werd 
de scopingnota afgerond en samen met de geactualiseerde procesnota (incl. bijlagen) 
op 29 mei 2024 op het uitwisselplatform voor digitale stedenbouwkundige informatie 
(DSI) geplaatst. Met dit digitale uitwisselplatform streeft het departement Omgeving 
naar een overzicht van alle verordenende ruimtelijke plannen en verordeningen 
opgemaakt door het Vlaams Gewest en de Vlaamse lokale besturen. Op dit platform 
zijn alle formele dossierstukken tot in detail te raadplegen, link: DSI - Detail - 
Herstructurering Insteekhaven Lummen.
3. Van zodra het onderzoek plan-MER is afgerond, kunnen de resultaten en conclusie 
ervan besproken en geëvalueerd worden. Pas dan kan er in overleg een standpunt 
worden ingenomen ten aanzien van het te weerhouden ontsluitingsscenario en de 
aangewezen planopties, kan de verdere aanpak van het dossier worden bepaald en de 
bijhorende timing uitgezet. Het verdere verloop zal, zoals reeds aangehaald in 
antwoord 2., afhangen van de onderzoeksresultaten in het plan-MER en de nog te 
nemen beslissingen die hier rechtstreeks mee samenhangen.
