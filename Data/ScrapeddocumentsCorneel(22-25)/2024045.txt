title: Woonkwaliteitshandhaving - Register van herstelvorderingen
thema: Wonen
pdf link: https://docs.vlaamsparlement.be/pfile?id=2024045
thema link: https://www.vlaamsparlement.be/parlementaire-documenten/schriftelijke-vragen/1784425
SCHRIFTELIJKE VRAAG
nr. 85
van GUY D'HAESELEER
datum: 4 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonkwaliteitshandhaving  -  Register van herstelvorderingen
Het register van herstelvorderingen verzamelt alle panden waarvoor door de 
wooninspecteur in het kader van de strafrechtelijke procedure inzake 
woningkwaliteitshandhaving een herstelvordering werd opgesteld en waarvoor nog niet 
werd vastgesteld dat die herstelvordering uitgevoerd werd.
In het antwoord op mijn schriftelijke vraag nr. 224 van 16 februari 2023 gaf de minister 
aan dat de jaarcijfers voor 2022 nog niet beschikbaar waren.
1. Hoeveel panden werden in 2022 in het register vermeld? Graag een overzicht per 
provincie en per gemeente.
2. Welke herstelmaatregelen (herstellen gebreken, sloop of herbestemming) werden voor 
die panden opgelegd? Graag een overzicht, opgesplitst per herstelmaatregel en per 
provincie.
3. Bij hoeveel van de panden werd al een dagvaarding uitgebracht of een definitieve 
veroordeling tot herstel?
4. Wat zijn de gemiddelde dwangsommen die opgelegd werden bij het niet tijdig voldoen 
aan de opgelegde herstelmaatregelen? Graag de cijfers van 2021 en eventueel van 
2022.
5. Welke problemen met de woonkwaliteit komen het vaakst voor bij deze panden?
6. Hoe verhouden de cijfers zich ten opzichte van de cijfers van vorige jaren? Is er een 
daling of stijging merkbaar? Voorziet de minister op basis van deze cijfers nog in 
bijkomende maatregelen anders dan vermeld in zijn beleidsnota?
7. Sinds 1 januari 2023 is de implementatie van het kaderdecreet Bestuurlijke 
Handhaving in Boek 3 (woningkwaliteitsbewaking) definitief in werking getreden. 
Belangrijkste gevolg is dat de Vlaamse Wooninspectie thans ook kan overgaan tot 
bestuurlijke beboeting in de gevallen waarin het parket het dossier seponeert.
Zijn hierover al voorlopige cijfers beschikbaar? Zo ja, kan de minister die meedelen? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 85 van 4 december 2023
van GUY D'HAESELEER
1. Een herstelvordering komt in principe overeen met één pand (dat bestaat uit één of 
meerdere woonentiteiten). Dit betreft uiteraard niet het totale aantal herstelvorderingen 
op het register. Het register is immers een permanente lijst die alle actieve (niet-
uitgevoerde) herstelvorderingen bevat van zodra ze door de wooninspecteur worden 
opgesteld. Eens uitgevoerd, verdwijnen de herstelvorderingen uit het register.
Aantal herstelvorderingen in 2022 per provincie:
Provincie Aantal herstelvorderingen
Antwerpen 90
Limburg 42
Oost-Vlaanderen 74
Vlaams-Brabant 59
West-Vlaanderen 82
TOTAAL 347
Het aantal herstelvorderingen in 2022 per gemeente vindt u in bijlage 1.
2. Aard van de herstelvorderingen opgesteld in 2022 per provincie.
Provincie Herstel conformiteit Herbestemming/sloop TOTAAL
Antwerpen 49 41 90
Limburg 24 18 42
Oost-Vlaanderen 59 15 74
Vlaams-Brabant 42 17 59
West-Vlaanderen 40 42 82
TOTAAL 214 133 347
3. In 31 dossiers waarvan de herstelvordering werd opgesteld in 2022 werd er reeds een 
strafrechtelijke dagvaarding uitgebracht. In 3 van deze dossiers kwam er ook al een 
definitieve veroordeling tussen.
Dossiers blijven over het algemeen enige tijd in onderzoek bij het openbaar ministerie. 
Vaak wordt opgevolgd welke inspanningen geleverd worden om het herstel door te 
voeren vooraleer het parket een beslissing neemt. Dit verklaart waarom het aantal 
dossiers waarin het parket tot op heden tot dagvaarding overging relatief laag ligt. Een 
groot aantal dossiers is momenteel nog in onderzoek bij het parket. Dossiers waarin de 
betrokkene gedurende het onderzoek, onder druk van een potentiële strafrechtelijke 
vervolging, overgaat tot herstel (dit zijn er voor 2022 tot op heden al 133) worden vaak 
geseponeerd (al kan de aard van het dossier wel een aanleiding geven om alsnog 
strafrechtelijke te vervolgen).
Sinds de implementatie van het Kaderdecreet Bestuurlijke Handhaving in de Vlaamse 
Codex Wonen, heeft het parket maximaal 1 jaar de tijd om aan te geven of ze tot 
strafrechtelijke vervolging wil overgaan. Dit geldt voor dossiers waarvan de vaststelling 
dateert van na 31 december 2022.
4. In de gevallen waarin de rechter een dwangsom oplegde in het geval de 
herstelmaatregel niet uitgevoerd werd binnen de opgelegde herteltermijn, bedroeg de 
dwangsom in 2021 gemiddeld 131,88 euro per dag vertraging en in 2022 122,92 euro 
per dag vertraging.
5. De meest voorkomende gebreken bij aanvankelijke controles in zelfstandige woningen 
in 2022 zijn:
•gebreken gelinkt aan een gevaar voor elektrocutie of brand (88,73%)
•gebreken gelinkt aan vocht (68,36%)
•gebreken gelinkt aan de gasinstallatie, algemene beschadigingen en toegankelijkheid 
van de woning (57,72%)
•gebreken gelinkt aan de toegankelijkheid van de woning (57,56%)
•gebreken gelinkt aan beschadiging/verwering/afwerking (57,1%)
De meest voorkomende gebreken bij aanvankelijke controles in niet-zelfstandige 
woningen in 2022 zijn:
•gebreken gelinkt aan een gevaar voor elektrocutie of brand (95%)
•gebreken gelinkt aan privacy (91%), vaak een gevolg van het samenwonen in 
eengezinswoningen zonder dat men een gezin vormt (dit wordt dan beschouwd als 
kamerwonen
•gebreken gelinkt aan sanitaire installaties (77%)
•gebreken gelinkt aan vocht (75%)
•gebreken gelinkt aan de toegankelijkheid van de woning (69%)
•gebreken gelinkt aan de gasinstallatie (66%)
6. Na het recordjaar 2019 met 404 herstelvorderingen, was er in het jaar nadien een lichte 
daling te merken (337 herstelvorderingen). Sindsdien neemt het aantal weer gestaag 
toe. 2022 staat met 347 herstelvorderingen op de tweede plaats in de rangschikking 
van de laatste 10 jaar. Globaal genomen betekent dit dat het aantal herstelvorderingen 
jaarlijks wel in stijgende lijn gaat.
Om een goed beeld te kunnen krijgen van de strafrechtelijke vervolging, kan er 
vergeleken worden met het aantal gerechtelijke uitspraken in een bepaald jaar (er wordt 
abstractie gemaakt van het feit of deze uitspraken al dan niet definitief zijn geworden). 
In de jaren 2021 en 2022 lag het aantal beduidend hoger dan de voorgaande jaren, wat 
aangeeft dat ondanks de beperkte capaciteit het parket wel degelijk meer inzet op de 
strafrechtelijke vervolging van woningkwaliteitsschendingen.
Jaar uitspraken
2018 84
2019 100
2020 105
2021 153
2022 135
In het aantal uitspraken is er eveneens een beperkt aantal uitspraken van de burgerlijke 
rechtbank opgenomen. Deze hebben betrekking op de gevallen waarin het parket niet 
strafrechtelijk vervolgde en de wooninspecteur het opleggen van de herstelmaatregel 
via de burgerlijke rechtbank diende na te streven.
Wat de meest voorkomende gebreken betreft, kan vastgesteld worden dat de top van 
de meest voorkomende gebreken ongeveer gelijk blijft jaar na jaar. Ook de procentuele 
aanwezigheid ligt doorgaans in dezelfde grootteorde.
Op basis van deze vaststellingen is het voorlopig niet nodig om bijkomende initiatieven 
te nemen voor wat de strafrechtelijke handhaving op vlak van woningkwaliteit betreft. 
De slagkracht blijft behouden en groeit zelfs. In de loop van de volgende jaren zal ook 
de impact van de bestuurlijke beboeting duidelijk worden.
Algemeen wordt er al sterk ingezet op sensibilisering en stimulering om de 
woningkwaliteitsnormen na te leven. Dit blijft belangrijk.
7. De cijfers voor 2023 zullen pas vrijgegeven worden naar aanleiding van de publicatie 
van het jaarverslag van het agentschap Wonen in Vlaanderen.
BIJLAGE
Aantal herstelvorderingen in 2022 per gemeente
