title: Steunpunt Vakantieparticipatie - Boekingen
thema: Armoedebeleid
Toerisme
pdf link: https://docs.vlaamsparlement.be/pfile?id=2062500
thema link: https://www.vlaamsparlement.be/parlementaire-documenten/schriftelijke-vragen/1816251
SCHRIFTELIJKE VRAAG
nr. 474
van CATHY COUDYSER
datum: 27 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Steunpunt Vakantieparticipatie  -  Boekingen
Voor de modale Vlaming is vakantie vaak een evidente zaak. Voor Vlamingen met beperkte 
financiële middelen is dat evenwel niet zo. Vakantie is geen luxe, het is een basisrecht. Uit 
de resultaten van de enquête naar inkomens en levensomstandigheden in 2023 (EU-SILC) 
blijkt dat 13,5% van de Vlamingen zich geen week vakantie buitenshuis kan permitteren. 
De Vlaamse overheid zet er al enkele jaren op in om vakantie toegankelijk te maken voor 
alle Vlamingen. Het agentschap Toerisme Vlaanderen richtte daartoe in zijn schoot het 
Steunpunt Vakantieparticipatie op. Dat platform beoogt het recht op vrije tijd en toerisme 
waar te maken door te voorzien in een betaalbaar en gediversifieerd vakantieaanbod, vrij 
van praktische, financiële en mentale drempels. 
Het steunpunt verzamelt en promoot de sociale tarieven waarin de toeristische sector 
voorziet voor een doelgroep die zonder die korting niet participeert. De promotie gebeurt 
in gesloten circuit. Om te garanderen dat de gunstige prijzen terechtkomen bij de mensen 
die ze nodig hebben, sluit het steunpunt partnerschappen af met lokale sociale organisaties 
(OCMW’s, CAW’s, Welzijnsschakels, Verenigingen waar armen het woord nemen, 
organisaties erkend door VAPH enz.). Vlamingen met een beperkt budget die niet zijn 
aangesloten bij een lokale sociale organisatie kunnen vooralsnog aanspraak maken op het 
sociaal-toeristische vakantieaanbod van het steunpunt via de tussenkomst van een Rap op 
Stapkantoor. 
Op de webpagina https://iedereenverdientvakantie.be/nl/over-ons/impact-van-
hetnetwerk lees ik dat in 2022 via het netwerk Iedereen Verdient Vakantie 161.134 
mensen met vakantie konden gaan omdat meer dan 600 toeristische partners een stevige 
korting uit eigen zak hebben geboden. 2200 sociale organisaties en meer dan 120 Rap op 
Stapkantoren brachten dat aanbod tot bij de doelgroep. 
Het aanbod dat kan worden geboekt via het Steunpunt Vakantieparticipatie/Netwerk 
Iedereen Verdient Vakantie is ingedeeld in vier categorieën: daguitstappen, 
vakantieverblijven, groepsverblijven en georganiseerde vakanties. 
In haar antwoord op mijn schriftelijke vraag nr. 684 van 21 april 2023 stelde de minister 
ook nog dat Toerisme Vlaanderen in nauw contact met Netwerk tegen Armoede en de 
sociale organisaties, de gevolgen van de stijging van de levensduurte en de impact van de 
energiecrisis op de vakantieplannen en mogelijkheden van mensen met een beperkt 
budget monitort en dat daaruit merkbaar is dat het vrijetijds- en vakantiebudget behoorlijk 
onder druk is komen te staan. 
1. Kan de minister een overzicht bezorgen van het aantal Vlamingen in armoede dat 
dankzij ‘Iedereen Verdient Vakantie’ in 2023 effectief op vakantie is kunnen gaan? 
Graag uitgesplitste cijfers per categorie.
2. Kan de minister een overzicht bezorgen van het aantal aanvragen die het steunpunt 
in 2023 ontvangen heeft om gebruik te mogen maken van sociaal tarief, en die 
geweigerd moesten worden? Graag uitgesplitste cijfers per categorie. Hoe verhouden 
die cijfers zich tegenover het aantal weigeringen in 2022? 
3. Kan de minister een beeld geven van het aandeel boekingen van nieuwe 
vakantiegangers tegenover het totaalaantal boekingen dat in 2023 via het steunpunt 
gerealiseerd kon worden? Hoe verhouden die cijfers zich tegenover het aantal 
boekingen van nieuwe vakantiegangers in 2022? 
4. Hoeveel meldingen heeft het steunpunt in heel 2023 ontvangen voor annulering van 
al geboekte vakanties of daguitstappen aan verminderd tarief? Graag uitgesplitste 
cijfers per categorie. Hoe verhouden die cijfers zich tegenover het aantal annuleringen 
in 2022? 
5. Hoe evalueert de minister of haar agentschap die cijfers?
6. Kan de minister een overzicht bezorgen van het aantal aanvragen die het Steunpunt 
Vakantieparticipatie per 1 maart 2024 al ontvangen heeft voor 
vakanties/daguitstappen in 2024? Graag uitgesplitste cijfers per categorie. Hoe 
verhouden die cijfers zich tegenover het aantal aanvragen die het steunpunt op 
dezelfde datum in 2021, 2022 en 2023 al ontvangen had? 
7. In welke mate zorgen de gestegen levensduurte en daarmee gepaard gaande hogere 
kosten (voor zowel goederen als personeel) ervoor dat private toeristische 
ondernemers in 2024 minder vrije plaatsen ter beschikking stellen aan het steunpunt 
dan voorgaande jaren dan wel dat de sociale korting die zij via het steunpunt 
aanbieden in 2024 lager is dan voorheen het geval was? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 474 van 27 maart 2024
van CATHY COUDYSER
1.
Jaartal Daguitstappen GroepsverblijvenGeorganiseerde 
vakanties Individuele 
vakanties Totaal aantal  
vakantiegangers 
2022 140.872 4.979 6.605 8.678 161.134
2023 132.472 5.783 7.439 6.847 152.541
2. De vakantieganger kan met de vraag om gebruik te maken van het aanbod aan sociaal 
tarief terecht bij: 
1. Een sociale organisatie in zijn buurt; 
2. Een Rap op Stap-kantoor; 
3. De vakantiebemiddeling van Toerisme Vlaanderen.
Toerisme Vlaanderen heeft enkel zicht op de aan haar gerichte aanvragen. De sociale 
organisaties of de Rap op Stap-kantoren houden hierover geen gegevens bij.
Mensen vragen aan of ze gebruik kunnen maken van het totale aanbod Iedereen 
Verdient Vakantie aan sociaal tarief; daarbij wordt geen onderscheid gemaakt tussen 
welbepaalde categorieën.
Jaartal Aantal aanvragen Aantal geweigerde aanvragen 
2022 3.019 284
2023 3.160 293
3. Op basis van de gegevens van de hoofdvakantieganger (aanvrager) van de boeking 
vindt u hieronder de cijfers voor 2022 en 2023. Het gaat daarbij telkens over cijfers 
voor alle categorieën (daguitstappen, vakantieverblijven, groepsverblijven en 
georganiseerde vakanties) samen.
Jaartal Aantal nieuwe vakantiegangers  Totaal aantal vakantiegangers 
2022 8.242 161.134
2023 7.061 152.541
In 2022 waren 5,11% van alle boekingen van nieuwe vakantiegangers. In 2023 boekte 
4,63% van alle boekingen voor de eerste keer. 
4.
 2022 2023 Stijging/daling
Vakanties 775 636 -17,9%
Daguitstappen 1.342 1.219 -9,2%
Georganiseerde vakanties 147 152 3,4%
Totaal 2.264 2.007 -11,4%
In absolute aantallen waren er in 2023 gemiddeld 11,4% minder annuleringen in 
vergelijking met 2022. Dat is echter voor een groot deel mee het gevolg van de daling 
in het totale aantal boekingen in 2023 t.o.v. 2022. 
Bij de verblijfsvakanties zien we bijvoorbeeld wel dat het aandeel annuleringen t.o.v. 
het aantal boekingen relatief stabiel blijft (27% in 2022 t.o.v. 26% in 2023). 
Jaar Boekingen Annuleringen Annulering
2022 2835 775 27%
2023 2460 636 26%
5. Wanneer ik de cijfers bekijk, dan stel ik vast dat er in 2023 een daling van meer dan 
5% is in het aantal bereikte vakantiegangers. De grootste daling, 21%, zit daarbij bij 
de boekingen op vakantieverblijven. De opeenvolging van crisissen en stijgende kosten 
voor basisbehoeften (die zich doorvertalen naar de kostprijs voor dergelijke verblijven) 
laten zich daar immers het meest voelen. 
Om een antwoord te bieden op die realiteit keurde de Vlaamse Regering op mijn 
initiatief op 22 december 2023 het Besluit van de Vlaamse Regering tot bepaling van 
de voorwaarden waaronder financiële ondersteuning toegekend kan worden om een 
betaalbaar verblijfsaanbod te realiseren binnen het netwerk ‘Iedereen Verdient 
Vakantie’ goed. In uitvoering hiervan lanceerde Toerisme Vlaanderen op 15 maart 
2024 een subsidieoproep gericht op aanbieders van een verblijfsvakantie waarbij het 
engagement van de aanbieders versterkt wordt met een bijkomende korting van 30%. 
Met deze maatregel maken die geëngageerde aanbieders en Toerisme Vlaanderen 
samen een betaalbaar verblijfsaanbod mogelijk voor mensen in armoede. Het totale 
beschikbare budget voor deze subsidieoproep is 1.000.000 euro. Deze oproep liep tot 
en met 15 april 2024.
Maar er zijn ook positieve ontwikkelingen. Zo werpen de toeleidingsinitiatieven die 
Toerisme Vlaanderen sinds 2022 neemt naar organisaties die vakanties voor groepen 
organiseren en de intensere samenwerking met het Centrum voor Jeugdtoerisme (CJT) 
hun vruchten af. Daar noteren we een markante stijging van 16% op het aantal 
vakantiegangers die in een groepsverblijf verblijven.
Ook de optimalisatie van de zoekfilters op het boekingsplatform van Toerisme 
Vlaanderen bij het georganiseerde vakantieaanbod leidde in 2023 tot een stijging van 
13%.
Ik besluit hieruit dat we er met ons beleid in slagen om de doelgroepen beter te 
bereiken, maar dat de kostprijs voor velen de voornaamste drempel blijft. Vandaar dat 
ik ervan overtuigd ben dat mijn initiatief om een betaalbaar verblijfsaanbod te 
realiseren hierin echt het verschil kan maken.  
Ook geef ik graag mee dat het decreet Iedereen Verdient Vakantie vanaf dit jaar 
volledig in werking is getreden. De vernieuwde ondersteuning van de verschillende 
actoren binnen het netwerk ‘Iedereen Verdient Vakantie’ zal ongetwijfeld een 
welgekomen impuls geven aan de toegang tot vakantie voor Vlamingen met een 
vakantiedrempel.
6.
2021 2022 2023 2024
Vakanties 633 1.154 1.217 868
Daguitstappen 1.005 1.403 1.586 1.752
Georganiseerde vakanties 508 557 718 624
Totaal 2.146 3.114 3.521 3.244
7. Op dit moment kunnen noch het agentschap, noch ikzelf een antwoord geven hierop.  
Een aantal elementen die we wel kunnen meegeven, zijn:
- Heel wat toeristische ondernemers werken op basis van beschikbaarheid, wat 
betekent dat elke aanvraag vanuit Iedereen Verdient Vakantie wordt bekeken in 
functie van bezetting, rendabiliteit en spreiding.
- Ook stellen we vast dat de hogere kosten door de gestegen levensduurte een 
impact hebben op de prijszetting. De prijs die wordt aangerekend voor gebruikers 
van Iedereen Verdient Vakantie is een procentuele korting op de reguliere prijs. 
Het doorrekenen van die gestegen kosten in hun reguliere prijszetting heeft 
bijgevolg ook zijn effect op die Iedereen Verdient Vakantie-prijs. Het volledige 
aanbod 2024 zal daardoor een stuk duurder zijn. De negatieve impact op de 
betaalbaarheid van verblijfsvakanties voor de doelgroep wordt hierdoor nog 
versterkt. Toerisme Vlaanderen merkt in het aanbod van 2024 een prijsstijging van 
8 tot 10% op.
