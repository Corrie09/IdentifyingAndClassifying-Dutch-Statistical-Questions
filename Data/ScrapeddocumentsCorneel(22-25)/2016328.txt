title: Agressieprotocol lokale besturen - Evaluatie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2016328
thema link: https://www.vlaamsparlement.be/parlementaire-documenten/schriftelijke-vragen/1779761
SCHRIFTELIJKE VRAAG
nr. 57
van BRECHT WARNEZ
datum: 16 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agressieprotocol lokale besturen  -  Evaluatie
Onlangs kwam aan het licht dat de stad Menen een klacht neerlegt na verbale agressie 
tegen een onthaalmedewerker. Verder waren er in Boom drie incidenten op enkele 
maanden tijd. Het gemeentehuis sloot er zelfs voor een dag. 
Agressie tegen personeel van lokale besturen blijft dus een probleem. In antwoord op mijn 
eerdere vragen daarover gaf de toenmalige minister aan dat er beslist is om geen extra 
cijfermateriaal te verzamelen over deze situaties. Onder andere het vermijden van al te 
veel planlast werd als argument aangewend.
Ook gaf de minister aan dat er gewerkt werd aan een handleiding voor lokale besturen. 
Die is er ondertussen. Het Agentschap Binnenlands Bestuur publiceerde een handleiding 
voor het opstellen van een agressieprotocol voor lokale besturen. Die is te vinden op de 
website van het Agentschap Binnenlands Bestuur 
(Handleiding_agressieprotocol_jmvkks.pdf (vlaanderen.be)).
Dit is een opvolgvraag van mijn schriftelijke vraag nr. 442 van 20 september 2022.
Gelieve alle gegevens beschikbaar te stellen in Excel.
1. Wat is de mening van de minister betreffende de evolutie van het aantal gevallen van 
agressie naar medewerkers en mandatarissen van de lokale besturen in Vlaanderen?
a) Waaruit leidt zij die af?
b) Hoe beoordeelt zij de huidige stand van zaken?
2. Is er ondertussen beslist om toch cijfermateriaal te verzamelen voor wat betreft 
agressiegevallen naar medewerkers en mandatarissen van de lokale besturen?
Zo ja, kan de minister die data beschikbaar stellen? Zo ja, hoe evalueert zij de al 
beschikbare data?
Zo niet, zijn er plannen om toch nog cijfermateriaal te verzamelen?
3. Met welke actoren en organisaties had de minister overleg over gevallen van agressie 
naar personeel van lokale besturen?
a) Wat waren de belangrijkste bezorgdheden van die actoren?
b) Op welke manier is de minister van mening dat die bezorgdheden al zijn aangepakt 
of op welke manier zal zij ze verder aanpakken? Graag plan van aanpak, met 
timing en budget.
4. Betreft de handleiding voor het agressieprotocol.
a) Is de minister tevreden over de opbouw en uitwerking van de handleiding?
b) Ziet de minister kansen om ook de agressie naar mandatarissen op te nemen in 
het protocol?
c) In hoeverre is het agressieprotocol geraadpleegd?
i. Hoeveel keer is het agressieprotocol geraadpleegd via de website van het 
Agentschap Binnenlands Bestuur?
ii. Heeft de minister zicht op het aantal keer dat het agressieprotocol al 
geraadpleegd werd via andere kanalen?
iii. Hoe evalueert de minister het aantal consultaties van de handleiding?
iv. Ziet de minister nood aan verdere bekendmaking van het aanbod?
d) Is er feedback gekomen vanuit lokale besturen of bepaalde actoren op het 
agressieprotocol? 
Zo ja, graag een overzicht van de belangrijkste kritieken of suggesties.
Zo niet, ziet de minister noodzaak tot het vragen van feedback erover?
5. Is er zicht op het aantal lokale besturen dat ondertussen een agressieprotocol heeft?
Zo ja, graag een overzicht per provincie van het aantal gemeenten.
Graag voor West-Vlaanderen een overzicht met vermelding van de gemeenten die 
beschikken over een agressieprotocol.
Zo niet, is het gezien de frequentie van nieuwe gevallen niet zinvol om dat na te gaan? 
Plant de minister initiatieven in dezen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 57 van 16 november 2023
van BRECHT WARNEZ
1. Mijn standpunt is dat er tegen elke vorm van verbale en fysieke agressie nultolerantie 
moet zijn en ik veroordeel alle gevallen van agressie ten stelligste. Ieder geval van 
agressie is er een te veel en indien nodig, moet daar ook politioneel en repressief tegen 
opgetreden worden. 
Ik ben er ook van overtuigd dat lokale besturen zelf het best geplaatst zijn om deze 
problematiek aan te pakken, waarbij ieder lokaal bestuur kan rekening houden met zijn 
eigen mogelijkheden en behoeften. 
Het blijft ook belangrijk om in geval van fysiek geweld gebruik te maken van de reguliere 
kanalen. Zo kan een bestuur te allen tijde klacht indienen tegen de daders bij de politie.
2. De planlast van de lokale besturen is niet te onderschatten. Ik sta dan ook achter de 
beslissing om het vertrouwen in de lokale democratie te honoreren en geen extra 
rapportageverplichting centraal op te leggen aan de lokale besturen.
a-b) Samen met de VVSG maakte ik een ondersteuningspakket op voor de lokale 
besturen. Dit pakket staat online op de website van het ABB. 
Samen met de VVSG bekijk ik of dit ondersteuningspakket voldoende is voor de 
lokale besturen. De VVSG zal deze kwestie aankaarten bij haar stuur- en 
werkgroepen en tegen eind dit jaar mogen we een terugkoppeling verwachten. In 
functie daarvan zal ik het ondersteuningspakket al dan niet bijsturen.
Daarnaast biedt de VVSG opleidingen aan over hoe men kan omgaan met sociale 
media als gevolg van online agressie. 
3. a) Ik ben tevreden over de huidige opbouw en uitwerking van de ontworpen handleiding. 
Het geeft de nodige handvaten aan lokale besturen om hun anti-agressiebeleid uit te 
werken.
b) Mijn administratie is de handleiding over het agressieprotocol al aan het uitbreiden 
naar mandatarissen. Tegen het einde van dit jaar zal deze ook beschikbaar zijn via 
voormelde kanalen.  
c) i-ii. Bij navraag blijkt dat de handleiding agressieprotocol 17 keer is geconsulteerd 
geweest via onze eigen website. Ik heb er geen zicht op hoe vaak het is bekeken 
via andere kanalen.
iii-iv. Om zaken onder de aandacht te brengen, is herhaaldelijke communicatie vaak 
nodig. Mijn administratie zal dan ook nogmaals de handleiding agressieprotocol 
onder de aandacht brengen van de lokale besturen. 
d) Mijn administratie en ikzelf blijven in contact staan met de VVSG en samen met hen 
houd ik de vinger aan de pols. De VVSG zal ook terugkoppelen en als ik over extra 
gevallen signalen krijg, dan evalueer ik het dossier opnieuw.
4. Aan de invoering van een agressieprotocol is geen rapporteringsverplichting gekoppeld. 
Zie ook antwoord op vraag 2.
