title: Oost-Vlaamse landbouwbedrijven - Stopzetting en opstart
thema: Landbouw
Visserij
pdf link: https://docs.vlaamsparlement.be/pfile?id=2046371
thema link: https://www.vlaamsparlement.be/parlementaire-documenten/schriftelijke-vragen/1803281
SCHRIFTELIJKE VRAAG
nr. 266
van GUY D'HAESELEER
datum: 12 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Oost-Vlaamse landbouwbedrijven  -  Stopzetting  en opstart
Uit het antwoord van de minister op mijn schriftelijke vraag nr. 315 van 24 januari 2023 
blijkt dat in een tijdspanne van zeven jaar (2014-2020) in Oost-Vlaanderen 1045 
landbouwbedrijven hun activiteiten hebben stopgezet. Het gaat om een gemiddelde van 
ongeveer 149 landbouwbedrijven per jaar. Dit is duidelijk meer dan het gemiddelde aantal 
starters in de provincie, waar het om ongeveer 105 startende bedrijven per jaar gaat. Zo 
stoppen er 42 procent meer landbouwbedrijven in Oost-Vlaanderen, dan dat er starters 
zijn.
Bij het aandeel stopzettingen valt het op dat het grootste deel akkerbouwbedrijven en 
gespecialiseerde veeteeltbedrijven zijn. Een derde van de stopzettingen deed in Oost-
Vlaanderen aan akkerbouw, terwijl ongeveer evenveel van de stoppers een gespecialiseerd 
veeteeltbedrijf had. Ongeveer acht procent van de stoppende landbouwbedrijven was een 
tuinbouwbedrijf.
In dezelfde periode werden in de provincie ook 69 officiële faillissementen aangetekend in 
de land- en tuinbouw. De vijf steden en gemeenten met de meeste stoppende 
landbouwbedrijven waren Maldegem, Lievegem, Beveren, Deinze en Aalter. In elk van die 
steden en gemeenten stopten sinds 2014 minstens 23 land- en tuinbouwbedrijven.
1. Kan de minister een overzicht geven van het jaarlijkse aantal startende en stoppende 
landbouwbedrijven in Oost-Vlaanderen sinds 2021? Hoe evalueert de minister de 
cijfers? Hoeveel landbouwbedrijven waren er sinds 2021 jaarlijks actief in de provincie?
2. In welke subsectoren van de land- en tuinbouw bevinden zich de meeste startende 
bedrijven sinds 2021 in Oost-Vlaanderen? In welke subsectoren van de land- en 
tuinbouw bevinden zich de meeste stoppende bedrijven sinds 2021 in Oost-
Vlaanderen? Graag een overzicht van de meest opvallende resultaten. Hoe evalueert 
de minister de resultaten, en acht hij het nodig/opportuun om met bepaalde 
beleidsaanpassingen een of meerdere evoluties tegen te gaan/aan te moedigen? Zo ja, 
welke evoluties concreet, en welke maatregelen/initiatieven zal hij daartoe nemen 
en/of heeft hij daarvoor reeds genomen?
3. Hoeveel land- en tuinbouwbedrijven stopten sinds 2021 jaarlijks in Oost-Vlaanderen, 
met als reden voor de stopzetting het faillissement van het bedrijf? Hoe evalueert de 
minister de cijfers?
4. In welke gemeenten en steden en/of gebieden van de provincie Oost-Vlaanderen merkt 
men duidelijk meer/minder startende/stoppende land- en tuinbouwbedrijven sinds 
2021? Hoe verklaart de minister de verschillen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 266 van 12 februari 2024
van GUY D’HAESELEER
1. Bijlage 1 geeft een overzicht van het jaarlijks aantal starters en stoppers in Oost-
Vlaanderen voor de periode 2021-2023. Gemiddeld zijn er voor de periode 2021-2023 
jaarlijks 134 starters en voor de periode 2021-2022 209 stoppers. Er waren in de 
periode 2021-2022 gemiddeld 6.063 landbouwbedrijven in Oost-Vlaanderen. 
Aangezien er voor 2023 nog geen volledig zicht is op het aantal stoppers, zijn de 
voorlopige cijfers van 2023 nog niet meegenomen bij de berekening van het 
gemiddelde aantal stoppers en het gemiddelde aantal bedrijven. Het aantal starters ligt 
in 2021 hoger dan het aantal vermeld in antwoord op schriftelijke vraag nr. 315 van 
24 januari 2023 doordat correcties zijn aangebracht in de KBO (NACE-code voor 
landbouw).  
2. Bijlage 2 geeft een overzicht van de typologie van de starters en stoppers in Oost-
Vlaanderen voor de periode 2021-2022. Vooral akkerbouwers (36%) en 
gespecialiseerde veeteeltbedrijven (23%) en tuinbouwers (9%) zetten hun bedrijf stop. 
Wat de ondersteuning door het VLIF betreft, verwijs ik naar het antwoord op 
schriftelijke vraag nr. 261 van 12 februari 2024.  
3. Bijlage 3 geeft een overzicht van het aantal faillissementen voor de periode 2021-2023 
in de NACE-sector landbouw. De gegevens zijn afkomstig van Statbel. Er zijn een 
zevental faillissementen per jaar. In 2022 waren 6 van de 11 faillissementen op 
veeteeltbedrijven. Elk faillissement is er vanzelfsprekend één teveel. Ik stel wel vast 
dat het absolute aantal eerder beperkt is in verhouding tot het totale aantal bedrijven.
4. De gemeenten Deinze, Beveren, Aalter, Lochristi en Sint-Laureins hebben de meeste 
starters. De gemeenten Denderleeuw, Berlare, Buggenhout, Zelzate, Kruibeke, 
Stekene, De Pinte, Destelbergen, Nazareth, Sint-Martens-Latem, Kluisbergen en Ronse 
hebben de minste starters. 
De gemeenten Aalter, Lochristi, Deinze, Maldegem, Beveren hebben de meeste 
stoppers. De gemeenten Ronse, Kluisbergen, Horebeke, Denderleeuw, Zelzate, Sint-
Martens-Latem zijn de gemeenten met de minste stoppers.
De gemeenten met de meeste starters en stoppers zijn ook de gemeenten met een 
groot aandeel landbouwbedrijven. Daar waar het dezelfde gemeenten betreft (meeste 
starters en stoppers, in dit geval Aalter, Lochristi, Beveren, Deinze) kan dit wijzen op 
een generatieoverdracht. Zelzate, Sint-Martens-Latem, Kluisbergen, Denderleeuw en 
Ronse zijn gemeenten met de minste starters en de minste stoppers. 
BIJLAGEN
1.Overzicht van het jaarlijks aantal starters en stoppers in de provincie Oost-Vlaanderen 
voor de periode 2021-2023
2.Overzicht van de typologie van de starters en stoppers (in aantal en procentueel 
aandeel) in de provincie Oost-Vlaanderen voor de periode 2021-2022
3.Overzicht van het aantal faillissementen in de NACE-sector landbouw in de provincie 
Oost-Vlaanderen voor de periode 2021-2023
