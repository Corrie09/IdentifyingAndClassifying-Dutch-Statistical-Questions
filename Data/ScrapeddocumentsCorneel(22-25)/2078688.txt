title: Odysseusprogramma voor wetenschappelijk onderzoek - Stand van zaken
thema: Onderwijs en Vorming
Wetenschap en Innovatie
pdf link: https://docs.vlaamsparlement.be/pfile?id=2078688
thema link: https://www.vlaamsparlement.be/parlementaire-documenten/schriftelijke-vragen/1831274
SCHRIFTELIJKE VRAAG
nr. 1
van FREIJA VAN DEN DRIESSCHE
datum: 7 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Odysseusprogramma voor wetenschappelijk onderzoek  -  Stand van zaken
Het Odysseusprogramma biedt financiering voor toonaangevende onderzoekers die buiten 
België een carrière hebben opgebouwd, om aan een Vlaamse universiteit hun 
veelbelovende carrière verder uit te bouwen door het opzetten van een onderzoeksgroep.
Dit jaar werd een nieuwe oproep gelanceerd, met een beschikbaar budget van 18,8 miljoen 
euro. Het programma werkt via een tweejaarlijkse oproep.
1. Kan de minister een overzicht geven van de nationaliteiten van de toponderzoekers 
die naar de Vlaamse universiteiten werden (terug)gehaald bij de vorige 
Odysseusprogramma’s? Wat is het aandeel Vlamingen of Belgen daarin?
2. Kan de minister een overzicht geven van het aantal opgestarte Odysseusprojecten per 
universiteit?
3. De personeelskosten van Fonds Wetenschappelijk Onderzoek - Vlaanderen (FWO) 
nemen een grote hap uit het budget. 
Kan de minister een overzicht bezorgen van het aantal personeelsleden per 
functieomschrijving?
4. Heel wat postdoctoraatstudenten komen van buiten de EU. Graag een overzicht van 
de nationaliteiten van de postdoctoraatstudenten die van buiten de EU komen.
5. Hoe evalueert de minister de samenwerking met het FWO? Welke strategische 
doelstellingen werden opgemaakt en zijn die behaald?
6. Welke redenen zijn er voor het lage slaagpercentage van de postdoctoraatstudenten 
buiten en binnen de EU?
Deze vraag werd gesteld aan de ministers Matthias Diependaele (1), Zuhal Demir (1)
MATTHIAS DIEPENDAELE
MINISTER-PRESIDENT VAN DE VLAAMSE REGERING EN VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 1 van 7 oktober 2024
van FREIJA VAN DEN DRIESSCHE
1. Sinds 2006 zijn er in het kader van Odysseus 129 onderzoeksprojecten toegekend 
waarmee het Odysseusprogramma een belangrijke bijdrage levert tot het uitbouwen 
van een sterke en diverse onderzoeksbasis in Vlaanderen. Van deze 129 Odysseus 
projecthouders hebben iets meer dan de helft een niet-Belgische nationaliteit (68 niet-
Belgen en 61 Belgen). Bij de niet-Belgen betreft het meer dan 20 verschillende 
nationaliteiten. Het programma haalt dus niet alleen excellente Belgische onderzoekers 
terug naar Vlaanderen, maar slaagt er ook in onderzoekers uit diverse uithoeken van 
de wereld naar Vlaanderen te halen. Uit een recente analyse van de Odysseus-
mandaten lopende in de periode 2006-2022 blijkt dat 22% hiervan tijdens of na afloop 
van hun mandaat een ERC-grant (European Research Council grant) wisten te behalen. 
In totaal gaat het over meer dan 30 ERC-grants. Bovendien haalden sommigen meer 
dan 1 grant binnen. Hieruit blijkt dat het Odysseus-programma erin slaagt excellente 
onderzoekers te selecteren en te verankeren in Vlaanderen.
In Bijlage 1 vindt u de tabel met een overzicht van alle nationaliteiten van de 
Odysseusonderzoekers die FWO naar Vlaanderen (terug) haalde. 
2. Ik geef u hierbij het aantal gestarte Odysseus onderzoekers per instelling mee:
KU Leuven 53
UGent 39
UAntwerpen 16
VUB 15
UHasselt 6
3. In 2023 is de vijfjaarlijkse evaluatie van het FWO in opdracht van het departement 
EWI uitgevoerd door IDEA CONSULT. Voor het beantwoorden van deze vraag kan 
verwezen worden naar hun conclusie op blz. 169 van het eindrapport:
“De FWO-administratie wordt door alle stakeholders geroemd door haar sterke 
klantgerichtheid en toegankelijkheid, en dit zowel bij de begunstigden als bij de 
beleidsmakers. Vragen worden snel en op een goed onderbouwde wijze beantwoord. 
Ook slaagt het FWO er in om haar basisopdracht, nl. het beoordelen en toekennen van 
onderzoeksfinanciering, op een zeer efficiënte wijze uit te voeren. Met een gemiddelde 
ratio van het apparaatskrediet ten opzichte van het beleidskrediet van het FWO van 
3,8% in de periode 2019-2023 heeft het FWO een lage ratio in vergelijking met de 
benchmarkinstellingen.”
Op basis van deze conclusie moet ik de veronderstelling die in de vraag vervat zit 
bijsturen. De evaluatie heeft net aangetoond dat de gemiddelde ratio van het 
apparaatskrediet ten opzichte van het beleidskrediet van het FWO slechts 3,8% 
bedraagt.
Daarenboven dient aangestipt te worden dat het apparaatskrediet in de periode 2019-
2023 stabiel bleef ondanks de bijkomende opdrachten die aan FWO werden 
toegewezen zoals de uitbouw van het FRDN i.k.v. de Flanders Open Science Board 
(FOSB), de uitbreiding van National Contact Points (NCP), evaluaties- en 
impactmetingen in het kader van Vlaamse Veerkracht, de Einsteintelescoop, …
Tenslotte is in deze evaluatie ook aangegeven dat dit percentage bij zusterinstellingen 
eerder tussen 5,2% en 8,0% ligt (Evaluatie van het FWO, 8 juli 2023, p. 141) waarmee 
geïllustreerd wordt dat het FWO een hoge efficiëntie kent.
Zoals gevraagd geef ik u hierbij ook het aantal personeelsleden van de FWO-
administratie per gender en functieniveau mee.
Functieniveau (31.12.2022) M V Totaal
A: Topmanagement-, middenkader-, 
beleids- en adviseursfuncties 19 (51%) 18 (49%) 37
B: Operationeel leidinggevenden, 
dossierbeheerders, gespecialiseerd 
uitvoerende functies 15 (45%) 18 (55%) 33
C: Administratief ondersteunende 
functies 5 (55%) 4 (45%) 9
D: Ondersteunende functies - (0%) 2 (100%) 2
Totaal 39 (48%) 42 (52%) 81
4. Tijdens de voorbije drie oproepen (2024, 2023 en 2022) steunde het FWO in het totaal 
807 postdoctorale onderzoekers met een driejarig postdoctoraal mandaat. 171 van 
deze onderzoekers hebben de nationaliteit van een land buiten de Europese 
Economische Ruimte (niet-EER-land). 
In Bijlage 2 vindt u de tabel met de nationaliteiten van de postdoctoraatstudenten die 
van buiten de EU komen.
5. Ook voor het antwoord op deze vraag kan ik verwijzen naar de uitgebreide evaluatie 
van vorig jaar. Hierin wordt duidelijk aangegeven dat FWO erin slaagt al zijn 
strategische en operationele doelstellingen te behalen wat ik als minister enkel positief 
kan vinden.
Na deze evaluatie is een nieuwe samenwerkingsovereenkomst afgesloten waarin 
nieuwe strategische en operationele doelstellingen werden afgesproken. Voor een 
overzicht hiervan verwijs ik naar de nieuwe samenwerkingsovereenkomst tussen de 
Vlaamse Gemeenschap en het FWO die op 19 april 2024 door de VR werd goedgekeurd 
(VR2024 1904 DOC.0498/4) en door toenmalig bevoegd minister Brouns op 3 mei 
2024 werd ondertekend.
6. Het slaagpercentage van de postdoctoraatstudenten buiten en binnen de EU wordt net 
als in andere oproepen bepaald door de verhouding tussen het aantal beschikbare 
mandaten en het aantal onderzoekers dat een aanvraag indient bij het FWO. Met de 
financiering die het FWO ontvangt van de Vlaamse overheid konden de voorbije drie 
oproepen telkens 269 postdoctorale onderzoekers gesteund worden. In 2024 ontving 
het FWO 1.454 aanvragen voor een postdoctoraal mandaat, in 2023 waren dat er 
1.215 en in 2022 1.073. Als gevolg van deze stijgende aanvraagmassa daalde het 
slaagpercentage van 24,9% in 2022 tot 18,5% in 2024.
Aangezien het aantal beschikbare mandaten de voorbije jaren constant bleef, is het 
lage slaagpercentage uitsluitend het gevolg van het grotere aantal aanvragen. Een 
causale verklaring voor deze stijging is moeilijk te geven. Op basis van de informatie 
waarover het FWO beschikt, werden enkele hypothesen getoetst, met name of de 
toename voornamelijk te wijten was aan buitenlandse instroom of een verhoogde 
instroom vanuit één of meer specifieke universiteiten. Voor geen van beide hypothesen 
werd ondersteuning gevonden. 
BIJLAGEN 
1.Overzicht van alle nationaliteiten van Odysseusonderzoekers
2.Overzicht van nationaliteiten van de postdoctoraatstudenten die van buiten de EU 
komen
