title: Armoedebeleid - Gegevensdeling lokale besturen en agentschap Opgroeien
thema: Armoedebeleid
pdf link: https://docs.vlaamsparlement.be/pfile?id=2051115
thema link: https://www.vlaamsparlement.be/parlementaire-documenten/schriftelijke-vragen/1808087
SCHRIFTELIJKE VRAAG
nr. 84
van MAXIM VEYS
datum: 29 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Armoedebeleid  -  Gegevensdeling lokale besturen en agentschap Opgroeien
Door het voorstel van decreet over onder meer de gegevensdeling tussen het agentschap 
Opgroeien en lokale besturen, dat op 2 februari 2022 werd aangenomen in de plenaire 
vergadering van het Vlaams Parlement en op 11 maart 2022 werd bekendgemaakt in het 
Belgisch Staatsblad, kunnen er nu gegevens worden uitgewisseld tussen het agentschap 
Opgroeien en de lokale besturen (Parl.St. Vl.Parl. 2020-2021, nr. 870/4).
In het bijzonder de kansarmoedegegevens van het agentschap Opgroeien bieden een 
unieke kans aan lokale besturen om in te zetten op armoedepreventie en het opsporen van 
verdoken armoede binnen het lokaal sociaal beleid. Die gegevens worden ook gebruikt 
voor de samenstelling van de kansarmoede-index van Kind en Gezin. De jaarlijkse 
publicatie van die cijfers wordt doorgaans aangegrepen voor een debat over het lokale 
armoedebeleid. Voor een lokaal bestuur dat wil inzetten op sociale vooruitgang en armoede 
wil bestrijden, is het vaak frustrerend om geen toegang te hebben tot die gegevens, en 
dus tot de gezinnen achter de cijfers. Dat terwijl Vlaanderen wél beschikt over die 
gegevens.
Het agentschap Opgroeien weet namelijk welke gezinnen een risico hebben op armoede, 
terwijl de lokale besturen continu naar die gegevens op zoek waren om aan 
armoedepreventie te doen. Die gegevens zijn dus zeer handig voor de lokale besturen om 
aan armoedebeleid te voeren en die mensen dus effectief te bereiken.
Maar voordat die gegevensdeling gedaan kan worden, moet er eerst een 
samenwerkingsovereenkomst worden gesloten tussen het lokale team van Kind en Gezin 
en het OCMW. Daarnaast moeten de betrokkenen zelf toestemming verlenen. Op mijn 
schriftelijke vraag nr. 495 van 15 maart 2023 antwoordde toenmalig bevoegd minister 
Crevits dat er op dat moment nog geen samenwerkingsovereenkomsten gesloten waren.
Hoeveel lokale besturen wisselen vandaag al de kansarmoedegegevens uit? En dus hoeveel 
samenwerkingsovereenkomsten en protocollen rond gegevensdeling werden al gesloten 
tussen lokale teams en OCMW’s? Graag een overzicht van de lokale besturen. 
BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 84 van 29 februari 2024 
van MAXIM VEYS
Voor het antwoord op deze vraag verwijs ik graag naar mijn bevoegde collega, de Vlaamse 
minister van Welzijn, Volksgezondheid en Gezin.
