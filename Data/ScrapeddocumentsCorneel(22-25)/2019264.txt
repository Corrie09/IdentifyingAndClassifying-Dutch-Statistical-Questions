title: Economische migratie - Aanvragen tot arbeid van onbepaalde duur 2022
thema: Economie
Werk
pdf link: https://docs.vlaamsparlement.be/pfile?id=2019264
thema link: https://www.vlaamsparlement.be/parlementaire-documenten/schriftelijke-vragen/1782921
SCHRIFTELIJKE VRAAG
nr. 95
van ROBRECHT BOTHUYNE
datum: 29 november 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Economische migratie  -   Aanvragen tot arbeid van onbepaalde duur 2022
De arbeidskaart A werd omgezet tot de aanvraag tot arbeid van onbepaalde duur.
1. Hoeveel mensen hebben in 2022 een aanvraag tot arbeid van onbepaalde duur 
ingediend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
2. Welke evolutie ziet de minister daarin?
3. Hoeveel mensen die in 2022 een aanvraag tot arbeid van onbepaalde duur hebben 
aangevraagd, kregen die toegekend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
4. Welke evolutie ziet de minister daarin?
5. Hoeveel aanvragen arbeid onbepaalde duur werden er in 2022 geweigerd? Graag 
totaal aantal en opsplitsing per jaar en per:
a) land van herkomst van de aanvrager; 
b) provincie waar ze de aanvraag indienen.
6. Wat waren de vijf voornaamste redenen van weigering van toekenning van een 
aanvraag tot arbeid van onbepaalde duur?
7. Welke evolutie ziet de minister daarin?
8. Er zijn heel wat misbruiken inzake economische migratie.
Hoeveel werknemers werden in 2022 gecontroleerd binnen de migratiewetgeving? 
Welke maatregelen heeft de minister al genomen/zal hij nog nemen om de controle te 
vergroten en misbruiken tegen te gaan? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 95 van 29 november 2023
van ROBRECHT BOTHUYNE
1. In 2022 werden er in totaal 354 aanvragen ingediend voor een toelating tot arbeid van 
onbepaalde duur. Een opsplitsing naar nationaliteit en provincie vindt de Vlaamse 
volksvertegenwoordiger in bijlage 1.
2. Op een totaal van meer dan 20.000 aanvragen toelatingen tot arbeid per jaar, blijft 
het aantal aanvragen voor toelatingen voor onbepaalde duur eerder beperkt. Dit aantal 
is de afgelopen jaren redelijk constant gebleven – met uitzondering van de ‘corona’ 
jaren waarin de aanvragen licht gedaald zijn.
3. In 2022 werden er in totaal 214 toelatingen tot arbeid van onbepaalde duur uitgereikt. 
Een opsplitsing naar nationaliteit en provincie vindt de Vlaamse 
volksvertegenwoordiger in bijlage 2.
4. Het aantal toekenningen schommelt al jaren rond de 200. Dit aantal is relatief laag –
buitenlandse werknemers die een verblijfsrecht van onbepaalde duur verwerven, zijn 
immers vrijgesteld van toelating tot arbeid (federale van rechtswege toelating).
5. In 2022 werden er in totaal 61 toelatingen tot arbeid van onbepaalde duur geweigerd. 
Een opsplitsing naar nationaliteit en provincie vindt de Vlaamse 
volksvertegenwoordiger in bijlage 3.
6. De toelating van onbepaalde duur wordt toegekend op basis van eerdere 
tewerkstelling. De regelgeving schrijft voor dat in de afgelopen vijf jaar van verblijf er 
minstens vier jaar van effectieve tewerkstelling moet aangetoond worden. In de 
gevallen van weigering kon de aanvrager die vier jaar tewerkstelling niet aantonen, bv 
omdat er onderbrekingen in de tewerkstelling waren.
7. Het aantal weigeringen houdt gelijke tred met het aantal aanvragen en toekenningen. 
8. Het aantal gecontroleerde werknemers in 2022 binnen de arbeidsmigratiewetgeving is 
nog niet gekend. De reden hiervoor is dat de Vlaamse sociale inspectie is 
overgeschakeld naar een nieuw registratiesysteem en de rapporteringstool is nog niet 
volledig ontwikkeld.
Bij het uitbreken van de oorlog in Oekraïne werd de Vlaamse sociale inspectie versterkt 
met 10 VTE inspecteurs om misbruiken van personen die de oorlog ontvluchten en in 
Vlaanderen aan de slag willen gaan, tegen te gaan. 
Door de inzet van deze extra middelen werden in de zomer van 2022 de misbruiken 
ontdekt op de werven van Borealis en BASF. De Vlaamse sociale inspectie werd verder 
uitgebreid met 5 VTE inspecteurs en 2 VTE administratieve ondersteuners om zulke 
(detacherings)fraude nog beter te kunnen tegengaan. 
Daarnaast bekrachtigde de Vlaamse Regering op 27 oktober 2023 een decreet dat 
ervoor zorgt dat malafide ondernemingen in de aannemingsketen hun 
aansprakelijkheid voor de tewerkstelling van personen zonder geldig verblijf door hun 
rechtstreekse onderaannemer niet meer gemakkelijk kunnen ontlopen. Op die manier 
wordt er meer slagkracht gegeven aan de sociale inspectiediensten.
Tot slot kan ik melden dat er momenteel ook werk wordt gemaakt van een aanpassing 
van het Besluit Vlaamse Regering betreffende de tewerkstelling van buitenlandse 
werknemers om misbruiken in de toekomst nog beter te kunnen tegengaan. 
BIJLAGEN
1. Aanvragen toelating tot arbeid onbepaalde duur 2022
2. Toekenningen toelating tot arbeid onbepaalde duur 2022
3. Weigeringen toelating tot arbeid onbepaalde duur 2022
