title: Zijinstromers - Lerarenbonus
thema: Onderwijs en Vorming
pdf link: https://docs.vlaamsparlement.be/pfile?id=2077694
thema link: https://www.vlaamsparlement.be/parlementaire-documenten/schriftelijke-vragen/1832323
SCHRIFTELIJKE VRAAG
nr. 2
van LOES VANDROMME
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Zijinstromers  -  Lerarenbonus
Om het aantrekkelijker te maken voor zijinstromers om de overstap naar het onderwijs te 
maken, zijn in de vorige legislatuur een aantal maatregelen genomen. Sinds september 
2023 kunnen zijinstromers tot 15 jaar anciënniteit uit de privésector meenemen voor alle 
vakken en de knelpuntambten in het gewoon en buitengewoon basis- of secundair 
onderwijs.
Vanaf schooljaar 2022-2023 hebben zijinstromers die een lerarenopleiding volgen om een 
bekwaamheidsbewijs te behalen ook recht op een lerarenbonus: met volledig behoud van 
hun loon kunnen ze tot 3 uur per week vrijgesteld worden om hun opleiding te volgen. Ze 
kunnen deze uren ook clusteren en opsparen om in te zetten in bepaalde periodes, 
bijvoorbeeld de examenperiode.
1. Hoeveel zijinstromers vroegen sinds de start de lerarenbonus al aan? Graag een 
overzicht per provincie, per onderwijsniveau en per schooljaar sinds de start van de 
maatregel.
2. Hoeveel zijinstromers die de lerarenbonus hadden aangevraagd, zijn ondertussen 
gestopt als leerkracht? Graag een overzicht per provincie, per onderwijsniveau en per 
schooljaar sinds de start van de maatregel.
3. Hoeveel zijinstromers clusteren de vrijgestelde uren om die in te zetten in een 
bepaalde periode? Graag een overzicht per provincie, per onderwijsniveau en per 
schooljaar sinds de start van de maatregel.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 2 van 7 oktober 2024
van LOES VANDROMME
Aan het beantwoorden van de schriftelijke vraag gaat een gegevensbevraging vooraf. Het 
Agentschap voor Onderwijsdiensten (AGODI) raadpleegde op 14/10/2024 de databanken.
Voor een goed begrip van het concept zijinstromer geef ik eerst en vooral mee wie AGODI 
beschouwt als een zijinstromer in het Vlaams onderwijs. 
De zijinstromers worden gevormd door 2 groepen van personeelsleden. 
-Groep 1 = Alle beginnende (nieuwe) leerkrachten die tijdens het referteschooljaar 
2022-2023 of 2023-2024 de leeftijd van 30 jaar bereikt hebben én 0 jaar 
anciënniteit hebben.  Zij voerden vóór het referteschooljaar 2022-2023 of 2023-
2024 nog geen onderwijsopdracht als leerkracht uit.
-Groep 2 = Alle leerkrachten die opdrachten buiten het onderwijs uitvoerden vóór 
hun onderwijsopdrachten in het referteschooljaar 2022-2023 of 2023-2024 maar 
geen onderwijsopdrachten hebben vóór het referteschooljaar 2022-2023 of 2023-
2024.
Deze twee groepen samen vormen de zijinstromers in het Vlaams onderwijs.
Het schooljaar 2022-2023 telde 4.697 zijinstromers in alle onderwijsniveaus die voldoen 
aan bovenstaande definitie. Het schooljaar 2023-2024 telde 4.330 zijinstromers.
1. Van die groep zijinstromers bekeek AGODI per schooljaar hoeveel een lerarenbonus 
aanvroegen. Voor het schooljaar 2022-2023 gaat het over 639 aanvragen. Het 
schooljaar 2023-2024 telde 710 zijinstromers die een lerarenbonus aanvroegen.
In de volgende tabellen splitst AGODI dit aantal verder uit naar provincie en 
onderwijsniveau. Een aantal leerkrachten die een lerarenbonus hebben aangevraagd, 
zijn in het tewerkgesteld in meer dan 1 provincie of onderwijsniveau. Zij worden dan 
in elke provincie afzonderlijk geteld.
1.1 Aantal zijinstromers die een lerarenbonus hebben aangevraagd, opgesplitst per 
provincie
Provincie 2022-2023 2023-2024
Antwerpen 192 232
Brussel Hoofdstedelijk Gewest 44 65
Limburg 48 34
Oost-Vlaanderen 139 179
Vlaams-Brabant 87 87
West-Vlaanderen 130 127
Totaal 640 724
1.2 Aantal zijinstromers die een lerarenbonus hebben aangevraagd, opgesplitst per 
onderwijsniveau
Onderwijsniveau 2022-2023 2023-2024
Basisonderwijs 61 54
Secundair onderwijs 580 656
Totaal 641 710
2. AGODI analyseerde wie van de groep zijinstromers met een lerarenbonus tijdens het 
schooljaar 2024-2025 geen bezoldigde opdracht meer uitvoert. De tabel hieronder 
splitst uit volgens het schooljaar waarin de zijinstromer startte als leraar. 
Hiervoor gaat AGODI na of de zijinstromers die een lerarenbonus hebben 
aangevraagd, nog bezoldigde opdrachten aanvaardden als leerkracht tijdens het 
schooljaar 2024-2025.
2.1 Zijinstromers met een lerarenbonus maar niet meer aan de slag in 2024-2025 
als leraar, opgesplitst per schooljaar
Schooljaar Zijinstromers met lerarenbonus 
2022-2023 92
2023-2024 52
De onderstaande tabellen splitsen de groep verder uit naar provincie van 
tewerkstelling en onderwijsniveau. De kolomtotalen wijken af van het aantal dat in 
tabel 2.1 meegedeeld wordt. Dit komt doordat een aantal zijinstromers met een 
lerarenbonus in meerdere provincies in dat schooljaar een bezoldigde betrekking 
opnam. Of in meerdere onderwijsniveaus tijdens hetzelfde schooljaar aan de slag 
waren. 
2.2 Zijinstromers met een lerarenbonus maar niet meer aan de slag in 2024-2025 
als leraar, opgesplitst per schooljaar en per provincie
Provincie 2022-2023 2023-2024
Antwerpen 26 14
Brussel Hoofdstedelijk Gewest 5 9
Limburg 4 3
Oost-Vlaanderen 22 11
Vlaams-Brabant 17 10
West-Vlaanderen 19 7
Totaal 93 54
2.3 Zijinstromers met een lerarenbonus maar niet meer aan de slag in 2024-2025 
als leraar, opgesplitst per schooljaar en per onderwijsniveau
Onderwijsniveau 2022-2023 2023-2024
Basisonderwijs 8 11
Secundair onderwijs 85 41
Totaal 93 52
3. De regelgeving legt de scholen niet op om dergelijke informatie te bezorgen aan de 
onderwijsadministratie. Dit toch opvragen veroorzaakt bijkomende planlast bij de 
scholen. We lieten u dit al weten in uw schriftelijke vraag nr. 781, die u op 12/07/2023 
stelde. 
