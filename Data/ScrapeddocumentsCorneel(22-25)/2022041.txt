title: Maatwerkbedrijven - Voorwaarde 65% doelgroepwerknemers
thema: Werk
pdf link: https://docs.vlaamsparlement.be/pfile?id=2022041
thema link: https://www.vlaamsparlement.be/parlementaire-documenten/schriftelijke-vragen/1785211
SCHRIFTELIJKE VRAAG
nr. 108
van ALLESSIA CLAES
datum: 6 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Maatwerkbedrijven  -  Voorwaarde 65% doelgroepwerknemers
Op 1 januari 2019 trad de regelgeving rond collectief maatwerk in werking. Het decreet 
richt zich naar personen met een grote afstand tot de arbeidsmarkt die nood hebben aan 
een specifieke begeleiding en ondersteuning. De doelgroepwerknemers in een 
maatwerkbedrijf of -afdeling worden sterk omkaderd door een team van gekwalificeerde 
begeleiders.
Er wordt een onderscheid gemaakt tussen maatwerkbedrijven en -afdelingen. De 
maatwerkafdelingen zijn ondernemingen die de inschakeling van doelgroepwerknemers als 
hun kerntaak beschouwen. De opdrachten worden afgestemd op de mogelijkheden van de 
doelgroepwerknemers. Een belangrijke voorwaarde voor een maatwerkbedrijf is dat 
minstens 65% van de werknemers een grote afstand tot de arbeidsmarkt heeft. Afhankelijk 
van de noden van de doelgroepwerknemers ontvangen de maatwerkbedrijven een 
bijkomende ondersteuning.
1. Kan de minister voor 2023 een overzicht bezorgen van het toegekende contingent en 
de effectief werkzame personeelsleden met een grote afstand tot de arbeidsmarkt 
(doelgroepwerknemers) per maatwerkbedrijf? Graag een onderscheid van de 
doelgroepwerknemers volgens het percentage ten opzichte van alle werknemers, in 
voltijdsequivalenten (vte’s) evenals het effectief aantal personeelsleden.
2. Hoeveel maatwerkbedrijven halen de voorwaarde van 65% doelgroepwerknemers 
niet? Wat zijn de belangrijkste redenen daarvoor?
3. Zijn er bedrijven die in 2023 de erkenning hebben verloren door het niet behalen van 
de voorwaarde van 65%?
4. Voor hoeveel maatwerkbedrijven werd in 2023 de erkenning ingetrokken? Graag een 
overzicht van die maatwerkbedrijven en de reden waarom de erkenning werd 
ingetrokken
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 108 van 6 december 2023
van ALLESSIA CLAES
1. Een overzicht per maatwerkbedrijf van het toegekende contingent en de invulling van 
het toegekende contingent in absolute getallen en procentueel in het eerste en tweede 
kwartaal 2023 bezorg ik u in bijlage. De gegevens van het derde kwartaal worden 
momenteel bevraagd bij de authentieke bronnen terwijl het vierde kwartaal 2023 pas 
beschikbaar wordt begin april 2024. 
Het departement Werk en Sociale Economie beschikt vanuit de subsidieregelgeving 
‘maatwerk bij collectieve inschakeling’ niet over een machtiging om de 
tewerkstellingsgegevens van de volledige organisatie te bevragen met gebruik van de 
DmfA. De opvolging van de tewerkstellingsgegevens op ondernemingsniveau gebeurt 
aan de hand van de jaarverslagen beschikbaar bij de Nationale Bank vanaf midden het 
jaar volgend op het jaar van de tewerkstelling. De door u gevraagde procentuele 
verdeling van het aantal doelgroepwerknemers ten opzichte van het totale 
personeelsbestand in 2023 is dus op vandaag nog niet mogelijk.
2. In uitvoering van artikel 64 van het decreet van 14 januari 2022 over maatwerk bij 
individuele inschakeling werd met ingang van 1 juli 2023 de voorwaarde tot het behalen 
van 65% doelgroewerknemers gewijzigd naar 55%. De opvolging van het werkjaar 
2023 kan door mijn administratie worden gestart eens de jaarafrekening binnen de 
maatregel Collectief Maatwerk in mei 2024 wordt afgerond en de jaarverslagen bij de 
Nationale Bank in juli 2024 neergelegd worden.
3. Het opvolgen van de voorwaarden tot het behalen van de 65%, op vandaag 55%, 
doelgroepwerknemers voor het kalenderjaar 2022 is momenteel nog lopend. Op basis 
van de jaar-invullingsdata en de data beschikbaar bij de Nationale Bank werden een 
aantal maatwerkbedrijven geïdentificeerd waar een bijkomend onderzoek noodzakelijk 
is. Bij een eventuele vaststelling van het niet behalen van de vastgelegde norm, zal het 
maatwerkbedrijf worden gehoord, waarna ik een beslissing over de gepaste gevolgen 
zal nemen.
4. Sinds de start van de maatregel ‘maatwerk bij collectieve inschakeling’ hebben noch 
ik, noch mijn voorgangers een label maatwerkbedrijf ingetrokken. 
Als er in 2023 minder maatwerkbedrijven zijn, dan is dat door een beweging die ingezet 
is binnen de sector zelf, waarbij bedrijven werden samengevoegd, alsook hun 
contingenten. Ik merk dat deze fusiebeweging op het werkveld zich verder doorzet. 
Daarbij wil ik benadrukken dat er geen contingenten voor doelgroepwerknemers 
verloren zijn gaan. 
BIJLAGE
Overzicht van de invulling 2023
