title: Project Gateway2Britain - Stand van zaken
thema: Internationaal ondernemen
pdf link: https://docs.vlaamsparlement.be/pfile?id=2030033
thema link: https://www.vlaamsparlement.be/parlementaire-documenten/schriftelijke-vragen/1791972
SCHRIFTELIJKE VRAAG
nr. 154 
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Project Gateway2Britain  -  Stand van zaken
Op Vlaams niveau werkten het Vlaams Instituut voor de Logistiek (VIL), het Agentschap 
Innoveren en Ondernemen (VLAIO), Voka, Flanders Investment & Trade (FIT) en Deloitte 
samen aan het project Gateway2Britain. VLAIO financierde de studie van het Gateway to 
Britain (G2B)-concept. Dat werd afgerond in april 2023. 
Port of Antwerp-Bruges (POAB) nam het initiatief om het essentiële onderdeel van het 
concept te bouwen: het digitale platform, waar de data en documenten worden 
gecentraliseerd en gedeeld met de betrokken partijen in de logistieke keten. Het Vlaams 
Instituut voor de Logistiek nam het initiatief om de certificatie van de fysieke service 
punten op te zetten. De kostprijs voor de studie (inclusief de pilootfase) bedroeg 
755.958,12 euro. De kostprijs voor de implementatie van het G2B platform en de opzet 
van de fysieke service punten bedraagt 5.780.541,50 euro.
Met een zogenaamde green lane willen we de impact van de Brexit maximaal beperken. 
Met zo’n fysieke en digitale douanevoorpost zouden douaneformaliteiten sneller kunnen 
worden afgehandeld. Daardoor zouden vrachtwagens van en naar het Verenigd Koninkrijk 
(VK) op een vlotte doorgang kunnen rekenen via die green lane. Op die manier kunnen 
onze ondernemers in de toekomst makkelijker zaken doen met het VK. Ik heb daarover in 
de commissie al verschillende vragen gesteld. Ik heb steeds gepleit om die green lane zo 
snel mogelijk te realiseren. 
Ter opvolging van mijn schriftelijke vraag nr. 612 van 17 mei 2023 volgende vragen.
1. Kan de minister een laatste stand van zaken geven over het project Gateway2Britain? 
Hoe verloopt de uitrol van het digitale platform en het systeem met gecertificeerde 
logistieke dienstverleners? Wanneer en waar zullen de fysieke servicepunten komen? 
Wat is de finale kostprijs van het project? Welke stappen zal de minister zetten om het 
project zo snel mogelijk te realiseren?
2. Hoe verloopt de samenwerking met de promotor van het projecten, The Port of 
Antwerp-Bruges? Op welke manier wordt er teruggekoppeld met de diensten van de 
minister bij verschillende mijlpalen van dit project? Op welke manier worden de 
Vlaamse vertegenwoordiging in het VK en onze ambassade betrokken in het kader van 
de uitrol van het project?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 154 van 5 januari 2024
van MAAIKE DE VREESE
1. De uitrol van het digitale datadelingsplatform door Port of Antwerp Bruges zit op 
schema. Op 8 februari zal een demo gegeven worden aan het brede doelpubliek. In 
maart wordt de ontwikkelingsfase afgerond en wordt een toelichting gegeven aan de 
pilootpartijen in Vlaanderen en in het VK. Een subsidie-aanvraag werd goedgekeurd 
voor een bedrag van 5.422.770,79 euro. De finale kostprijs zal gekend zijn na controle 
van het eindrapport in april 2024.
De testfase van het pilootproduct met een selectie van stakeholders valt buiten de 
scope van dit BAR project.
Het Vlaams Instituut voor de Logistiek (VIL) heeft het Gateway2Britain kwaliteitslabel 
op 4 december 2023 toegekend aan 4 logistieke dienstverleners (Corneel Geerts, Deny 
logistics, Mainfreight, Ziegler) na het doorlopen van het certificeringsproces. Deze 
dienstverleners zitten verspreid over Vlaanderen. Het G2B label garandeert bedrijven 
dat de dienstverlener de nodige expertise heeft met zendingen deur-tot-deur naar en 
van het VK en dit aanbiedt aan een transparante en marktconforme prijs.
De kostprijs van dit project dat gesteund werd onder BAR bedraagt 199.678,42 euro. 
2. De samenwerking met Port of Antwerp Bruges verloopt zeer correct. Dit project werd 
door VLAIO en FIT opgevolgd in het kader van de subsidie uit de Brexit Adjustment 
Reserve. Terugkoppeling naar het kabinet van de minister maakte deel uit van globaal 
periodiek overleg over het Brexit thema. 
Het betrekken van de VK partijen valt onder de bevoegdheid van FIT.
