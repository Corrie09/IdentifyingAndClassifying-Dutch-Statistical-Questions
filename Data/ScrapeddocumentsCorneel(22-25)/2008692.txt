title: Verkorte erkenningsprocedure geloofsgemeenschappen - Adviezen na ontvankelijkheid
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2008692
thema link: https://www.vlaamsparlement.be/parlementaire-documenten/schriftelijke-vragen/1774212
SCHRIFTELIJKE VRAAG
nr. 39
van NADIA SMINATE
datum: 20 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Verkorte erkenningsprocedure geloofsgemeenschappen  -  Adviezen na ontvankelijkheid 
Na vorige schriftelijke vragen (nr. 152 van 18 januari 2023, nr. 249 van 28 maart 2023 en 
nr. 426 van 23 juni 2023) stel ik de minister graag een nieuwe opvolgvraag naar een stand 
van zaken over de (nog te) ontvangen adviezen van de verschillende bevoegde instanties 
die nodig zijn om een lokale geloofsgemeenschap al dan niet te erkennen. 
Uit de meest recente vraag nr. 426 van 23 juni 2023 bleek dat heel wat veiligheidsadviezen 
nog niet bezorgd werden. Tot op heden heeft nog geen vijfde van de ontvankelijk 
verklaarde erkenningsaanvragen conform artikel 67 van het Erkenningsdecreet Lokale 
Geloofsgemeenschappen van 21 oktober 2021 adviezen van álle instanties ontvangen.
Gelieve bij alle 77 ontvankelijk verklaarde dossiers een stand van zaken te geven van het 
verdere verloop van het dossier:
- datum van adviesaanvraag bij betrokken gemeente en/of provincie;
- datum van adviesaanvraag aan het betrokken representatief orgaan.
Indien al van toepassing, gelieve ook volgende elementen mee te nemen in het antwoord:
Datum van geclassificeerd veiligheidsadvies (met datum onderliggende deeladviezen van 
betrokken federale instanties die onder de bevoegdheid van de minister van Justitie 
vallen).
Datum van antwoord aangaande de adviesaanvraag vanwege volgende instanties:
- gemeente;
- representatief orgaan;
- provincie.
Gelieve eveneens, indien van toepassing, de datum van de definitieve erkenning of niet-
erkenning van de erkenningsaanvraag toe te voegen bij het antwoord. Gelieve eveneens 
de ministeriële besluiten dienaangaande toe te voegen. 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 39 van 20 oktober 2023
van NADIA SMINATE aan BART SOMERS
Voor een actuele stand van zaken van de gevraagde data aangaande de advisering door 
de verschillende instanties over de erkenningsdossiers in het kader van de verkorte 
erkenningsprocedure (artikel 67 van het Erkenningsdecreet Lokale 
Geloofsgemeenschappen) verwijs ik naar de bijlage bij dit antwoord Deze bijlage is de 
geactualiseerde versie van de bijlage toegevoegd aan uw schriftelijke vraag nr. 426 van 
23 juni 2023. 
Wat de data betreft waarop de federale overheidsinstanties (VSSE, ADIV, OCAD, Politie, 
CFI en DVZ) hun deeladvies hebben bezorgd of nog moeten bezorgen aan de federale 
minister van Justitie voor zijn veiligheidsadvies deel ik u mee dat dit behoort tot de interne 
werking tussen de federale minister van Justitie en de betrokken federale instanties. 
Conform artikel 3, §1 van het Samenwerkingsakkoord van 2 juli 2008 en de federale 
Omzendbrief van 20 juli 2017 betreffende de veiligheidsadviezen in het kader van 
erkenningen van lokale geloofsgemeenschappen dient de federale minister van Justitie 
louter mij een geclassificeerd veiligheidsadvies (met de onderliggende geclassificeerde 
deeladviezen van de betrokken zes federale instanties) te bezorgen over een 
erkenningszoekende lokale geloofsgemeenschap.
Conform artikel 3, §1, eerste lid van het Samenwerkingsakkoord van 2 juli 2008 dient de 
federale minister van Justitie een veiligheidsadvies over een erkenningsaanvraag van een 
lokale geloofsgemeenschap binnen een termijn van vier maanden te bezorgen na 
ontvangst van mijn adviesvraag. Deze termijn is geen vervaltermijn maar een termijn van 
orde waardoor het veiligheidsadvies ook nadat de termijn van vier maanden is verstreken 
kan bezorgd worden. Aangezien het federaal veiligheidsadvies een verplicht advies is, zal 
ik een eindbeslissing nemen over de erkenningsaanvraag van een lokale 
geloofsgemeenschap nadat het veiligheidsadvies en het screeningsrapport van de 
Informatie- en screeningsdienst zijn opgeleverd. Op heden (15 november 2023) zijn reeds 
53 van de 77 veiligheidsadviezen opgeleverd door de federale minister van Justitie. 
Op heden (15 november 2023) zijn er in het kader van de verkorte erkenningsprocedure 
zes lokale geloofsgemeenschappen erkend, met name op 7 juni 2023 en waarvan de 
ministeriële erkenningsbesluiten als bijlage werden toegevoegd aan uw schriftelijke vraag 
nr. 426 van 23 juni 2023. Een aantal erkenningsdossiers zitten momenteel in een laatste 
fase om afgehandeld te worden en waarover ik binnenkort een eindbeslissing zal nemen. 
BIJLAGE
Overzicht op heden (15 november 2023) van de adviesvragen aangaande de 
erkenningsaanvragen in het kader van de verkorte erkenningsprocedure (art. 67 
Erkenningsdecreet Lokale Geloofsgemeenschappen)
