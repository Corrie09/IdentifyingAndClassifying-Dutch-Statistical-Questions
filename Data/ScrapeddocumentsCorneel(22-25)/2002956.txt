title: Toiletten in publieke gebouwen - Bevoegdheid Openbare Werken en Mobiliteit - De Lijn
thema: Mobiliteit en Verkeer
pdf link: https://docs.vlaamsparlement.be/pfile?id=2002956
thema link: https://www.vlaamsparlement.be/parlementaire-documenten/schriftelijke-vragen/1761780
SCHRIFTELIJKE VRAAG
nr. 1653
van KATRIEN SCHRYVERS
datum: 12 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toiletten in publieke gebouwen  -  Bevoegdheid Openbare Werken en Mobiliteit  -  De Lijn
Rond het gegeven ‘naar toilet moeten gaan’ hangt vaak schroom. Nochtans is het de 
normaalste zaak van de wereld. Het zou dan ook vanzelfsprekend moeten zijn dat daarvoor 
in de nodige accommodatie wordt voorzien. Het aantal openbare toiletten in Vlaanderen 
ligt echter laag, zo bevestigde ook Vlaams minister voor Gelijke Kansen Bart Somers in 
antwoord op een schriftelijke vraag van mij. Het niet beschikbaar zijn van een proper toilet 
met de nodige voorzieningen kan voor mensen met bepaalde aandoeningen en bij wie er 
soms plots een dringende nood is, zelfs ronduit problematisch zijn. Daarenboven is het van 
belang dat de toiletten voldoende uitgerust zijn voor mensen die lijden aan bepaalde 
aandoeningen. Denk aan een spoelbak en een vuilnisbakje voor stomapatiënten, ook in de 
toiletten voor heren. Niet alle toiletten zijn ook even toegankelijk voor mensen met een 
beperking. Ook daar dient voldoende aandacht naar te gaan. 
Voor wat De Lijn betreft, is niet enkel het beschikbaar zijn van voldoende en propere 
toiletten voor gebruikers van belang, maar vanzelfsprekend ook voor medewerkers, zoals 
buschauffeurs en trambestuurders. Ook zij moeten voldoende en kwalitatieve sanitaire 
stopplaatsen hebben. Het kan dan gaan om eigen gebouwen van De Lijn (stelplaatsen en 
chauffeurslokalen), bij derde partijen (treinstations, tankstations, . . .) en gehuurde 
mobiele toiletten. Ook daar moet goed onderhoud een aandachtspunt zijn.
1. Hoeveel toiletten zijn er voor chauffeurs van De Lijn beschikbaar
a) in stelplaatsen en chauffeurslokalen;
b) krachtens overeenkomsten met derde partijen;
c) in gehuurde mobiele toiletunits?
2. Hoe evolueerden de aantallen hierboven de voorbije 3 jaar? 
3. Op welke manier wordt in een goed onderhoud van de toiletten in de stelplaatsen en 
chauffeurslokalen en in de gehuurde mobiele toiletten voorzien?
4. In hoeverre zijn metrostations voorzien van openbare toiletten? 
5. Op welke manier worden die onderhouden? Op welke manier wordt erop 
gecontroleerd?
6. Is de minister van oordeel dat er nood is aan meer en/of beter onderhouden openbare 
toiletten in de metrostations? Welke acties zal ze daartoe ondernemen?
7. In hoeverre zijn de toiletten in andere openbare gebouwen die vallen onder de 
bevoegdheid van de minister, zoals bijvoorbeeld de gebouwen waarin de administratie 
werkt tijdens de werkuren, publiek toegankelijk, aangepast aan mensen met een 
beperking, voldoende onderhouden en voldoende uitgerust? 
8. Welke initiatieven neemt de minister om binnen haar beleidsdomein mee te werken 
aan meer publiek toegankelijke, aangepaste, goed onderhouden en uitgeruste 
toiletten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 1653 van 12 september 2023
van KATRIEN SCHRYVERS
1. a) Er zijn 126 locaties van De Lijn (stelplaatsen en chauffeurslokalen) waar toiletten 
zijn. Daarnaast zijn er ook nog 106 publieke locaties (bv. gemeentehuizen, 
ziekenhuizen …) waar onze chauffeurs gebruik kunnen maken van een toilet.
b) i. 198 (voornamelijk voorzieningen bij horeca en bedrijven)
ii. 50 (NMBS: dit zijn niet-publieke toiletten waartoe chauffeurs van De Lijn 
toegang hebben met sleutels, lopers of via permanentie van een NMBS-
medewerker)
c) 194
2. In juni 2018 plaatste De Lijn 111 mobiele toiletten, wat een evolutie naar 194 mobiele 
toiletten betekende. Toiletten in chauffeurslokalen en gebouwen blijven steeds 
onveranderd, tenzij er wordt bijgebouwd.
3. De gehuurde mobiele toiletten worden 6x per week gereinigd (en indien nodig 
geledigd). Toiletten in stelplaatsen en chauffeurslokalen zitten mee in het 
schoonmaakprogramma van de gebouwen. Contractueel is voorzien dat deze 
dagelijks gereinigd worden.
4. De premetro is niet voorzien van openbare toiletten.
5. Zie antwoord 4
6. Aan ingangen en uitgangen van verschillende premetrostations zijn er openbare 
toiletgelegenheden in de onmiddellijke omgeving.
7. Hiervoor verwijzen we naar het Agentschap Facilitair Bedrijf, dat instaat voor het 
beheer van de gebouwen van de Vlaamse Overheid. 
8. Ook hiervoor verwijzen we naar het Agentschap Facilitair bedrijf. Voor de sanitaire 
voorziening op de snelwegparkings verwijzen we naar PV 1655 van 12 september 
2023. 
