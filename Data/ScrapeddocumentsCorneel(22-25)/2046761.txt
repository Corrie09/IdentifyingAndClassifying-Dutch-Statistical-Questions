title: DeWaterbus Antwerpen - Stand van zaken
thema: Mobiliteit en Verkeer
pdf link: https://docs.vlaamsparlement.be/pfile?id=2046761
thema link: https://www.vlaamsparlement.be/parlementaire-documenten/schriftelijke-vragen/1803149
SCHRIFTELIJKE VRAAG
nr. 661
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
DeWaterbus Antwerpen  -  Stand van zaken
Het succes van DeWaterbus is al toonaangevend alvorens de grote hinder die de 
Oosterweelwerken met zich mee zullen brengen tot stand komt. Vanaf 2024 wordt de 
exploitatie verdergezet door het Antwerpse bedrijf Brabo dat voor een continuïteit zorgt 
voor de Antwerpse pendelaars en bezoekers van de stad. 
In het Routeplan 2030 van de Antwerpse vervoerregio staat vermeld dat DeWaterbus door 
de hekgolven voor schade aan en erosie op de Scheldeoevers zorgt. In een eerdere 
schriftelijke vraag gaf de minister aan dat er geen causaal verband te vinden is tussen 
hekgolven en oeverschade. Toch werden inspanningen gedaan om de impact van 
DeWaterbus op de omgeving te beperken.
1. Kan er een overzicht gegeven worden over de gebruikscijfers van DeWaterbus in 2022 
en 2023? Welke evolutie is er te zien? 
2. Op welke manier werd de (verdere) impact van DeWaterbus op de Scheldeoever 
vermeden? Zijn er verdere maatregelen getroffen? Wat is de stand van zaken van de 
studie van De Vlaamse Waterweg en het Waterbouwkundig Laboratorium over die 
problematiek? Wanneer worden resultaten of oplevering van de studie verwacht?
3. Welke verdere investeringen worden in 2024 gepland voor de exploitatie van 
DeWaterbus?
4. Aan welke technische voorschriften moet de uitbater van openbaar vervoer op water 
in een gesloten schip zich houden? Welke attesteringen moeten daarbij worden 
voorgelegd, zowel voor personeel als voor het schip?
5. Aan welke veiligheidsvoorschriften moet de uitbater van openbaar vervoer op water in 
een gesloten schip zich houden? Worden er andere verwachtingen opgelegd dan het 
aan boord hebben van voldoende reddingsgordels, -boeien, -kussens -of vesten? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 661 van 9 februari 2024
van ORRY VAN DE WAUWER
1. De cijfers voor 2022 en 2023 zijn gelijkaardig, maar voor het eerst sinds de start van 
DeWaterbus Antwerpen in 2017 was er geen stijging in het aantal passagiers te zien. 
Dat heeft vooral te maken met het slechte weer in de zomer van 2023. Omwille van 
het mindere weer in de zomer van 2023 zien we in die periode beduidend minder 
gebruikers. Ook was er minder woon-werkverkeer, aangezien er bij Katoennatie - één 
van de grootste klanten van DeWaterbus - 2 magazijnen het hele jaar niet werden 
gebruikt. Voor DeWaterbus komt dat neer op zo’n 120 mensen per werkdag die niet 
werden vervoerd. 
DeWaterbus 2022 2023
 Reizigers Aandeel Fietsen Reizigers Aandeel Fietsen
Jan 43.270 13.405 43.033 14.621
Feb 40.408 13.031 40.756 14.082
Mrt 60.450 19.516 46.011 16.286
Apr 67.020 21.011 62.144 17.265
Mei 71.230 23.862 72.638 23.360
Jun 70.636 24.386 73.397 25.232
Jul 104.503 29.386 86.596 23.920
Aug 102.898 31.093 94.323 26.873
Sep 59.855 20.628 70.102 24.746
Okt 60.963 20.752 61.911 21.092
Nov 49.620 18.904 45.180 15.732
Dec 49.856 15.412 55.260 14.375
780.709 251.386 751.351 237.584
2. Er werden nog geen maatregelen genomen om de impact van DeWaterbus op de 
Scheldeoevers te vermijden. De studie die op vraag van De Vlaamse Waterweg nv 
(DVW) werd uitgevoerd door het Waterbouwkundig Laboratorium en het Instituut 
voor Natuur en Bos is inhoudelijk afgerond. Het is momenteel wachten op definitieve 
oplevering ervan, en op mogelijke vervolgstappen voor bijkomend onderzoek. 
3. Er zijn in 2024 door DVW geen investeringen gepland aan de aanmeerinfrastructuur.
4. Voor het schip zijn twee documenten vereist, namelijk de meetbrief en het certificaat 
van deugdelijkheid. Een meetbrief is een document dat de afmetingen van het schip 
en de waterverplaatsing aangeeft. Het is verplicht voor binnenschepen en wordt 
gebruikt om de belasting en stabiliteit te berekenen. Het certificaat van deugdelijkheid 
bevestigt dat het schip voldoet aan de technische en veiligheidseisen voor de vaart 
op binnenwateren. Dit attest wordt afgeleverd door DG scheepvaart en baseert zich 
op het Belgisch Scheepvaartwetboek en van de ter uitvoering van die wet genomen 
besluiten. 
5. In de opdrachtdocumenten voor de huidige opdracht voor DeWaterbus Antwerpen is 
opgenomen dat de opdrachtnemer verantwoordelijk is voor de veiligheid van de 
passagiers en de bemanning op de schepen. Er worden vanuit MDK geen bijkomende 
verwachtingen opgelegd, bovenop wat wettelijk bepaald is. 
In de opdrachtdocumenten voor de nieuwe opdracht, die aanvangt op 30 maart 2024, 
wordt er meer in detail gegaan. In het bestek is opgenomen dat ‘De opdrachtnemer 
te allen tijde moet voldoen aan alle toepasselijke regelgeving, onder meer doch niet 
uitsluitend voor wat betreft veiligheid en de vereisten inzake personeel en schepen. 
Deze kost is inbegrepen in de prijs’. Verder is opgenomen dat de opdrachtnemer 
verantwoordelijk is voor de (sociale) veiligheid van de passagiers en de bemanning 
op de schepen, terwijl de halte-eigenaren verantwoordelijk zijn voor de (sociale) 
veiligheid op de haltes. De opdrachtnemer moet de risicobeheersing voor een veilig 
publiek transport kunnen aantonen d.m.v. een eigen veiligheidsbeheersysteem, 
dewelke door de opdrachtgever zal worden gemonitord. 
