title: Wegwijzers naar automatische externe defibrillator (AED) langs gewestwegen - Initiatieven
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2052872
thema link: https://www.vlaamsparlement.be/parlementaire-documenten/schriftelijke-vragen/1810139
SCHRIFTELIJKE VRAAG
nr. 748
van WIM VERHEYDEN
datum: 6 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wegwijzers naar automatische externe defibrillator (AED) langs gewestwegen  -  
Initiatieven
Onlangs plaatste de lokale Vlaams Belang-afdeling van Stabroek in het centrum van de 
poldergemeente een wegwijzer naar het nabijgelegen AED-toestel aan parochiezaal De 
Rosmolen. Vanop de hoofdstraat is immers niet zichtbaar waar het AED-toestel zich 
bevindt.
Die actie vond plaats nadat men herhaaldelijk aan het gemeentebestuur had gevraagd en 
aangedrongen om wegwijzers te plaatsen naar de AED-toestellen, zeker wanneer ze niet 
duidelijk te zien zijn.
Niet weten waar een AED-toestel zich bevindt, kan in een noodsituatie leiden tot kostbaar 
tijdverlies. Wegwijzers naar AED-toestellen kunnen dus letterlijk levens redden. Eigenlijk 
is het de bevoegdheid en de taak van het gewest om langs gewestwegen verkeers- en 
infoborden te plaatsen. De vraag van Vlaams Belang werd doorgespeeld naar de diensten 
van het gewest.
Het antwoord van het Agentschap Wegen en Verkeer (AWV) was echter ontgoochelend. 
Blijkbaar zou de policy het plaatsen van AED borden op gewestwegen niet toelaten om 
volgende redenen:
- AWV gaat ervanuit dat iemand in nood de ambulance belt en niet in de auto springt 
om een AED-toestel te zoeken.
- bij het plaatsen van een AED-bord weet men nog altijd niet waar het toestel zich 
juist bevindt: op 100 meter, 200 meter, waar juist aan het gebouw... Dat zorgt voor 
onduidelijkheid.
- AWV beweert daar niet mee te kunnen beginnen aangezien er dan te veel borden 
op de gewestweg bij zouden komen (en dus de duidelijkheid in het gedrang komt 
voor de weggebruiker).
De wegwijzer die werd geplaatst door Vlaams Belang Stabroek, werd verwijderd om twee 
redenen: het bord werd geplaatst zonder toestemming van AWV en AWV plaatst geen AED-
borden op de gewestweg.
1. Kan de minister verklaren waarom het bord in Stabroek voor AWV werd verwijderd, 
maar het AED-bord op dezelfde N111 in Kalmthout ter hoogte van het Arboretum kan 
blijven hangen?
2. Overweegt de minister om de policy aan te passen aangezien AED-toestellen levens 
kunnen redden?
3. Welke initiatieven neemt de minister nog ter zake?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 748 van 6 maart 2024
van WIM VERHEYDEN
1. Het AED bord ter hoogte van het Arboretum in Kalmthout werd niet geplaatst door 
AWV en staat ook niet geregistreerd in de verkeersbordendatabank van AWV. Navraag 
leert dat ook de gemeente dit bord niet geplaatst heeft, maar dat het vermoedelijk 
geplaatst werd door de provincie. De vraag wordt dan ook aan de provincie gericht of 
zij dit bord hebben geplaatst en of ze dit dan ook willen wegnemen. 
2. Bewegwijzering naar AED-toestellen wordt beoordeeld zoals andere bewegwijzering 
naar openbaar nut moet worden beoordeeld. Dit wil zeggen dat deze, na een concrete 
aanvraag, wordt beoordeeld, rekening houdend met de betrokken wetgeving 
(plaatsingsvoorwaarden verkeerstekens - bebording d.m.v. F33a op afstand of F34a in 
de nabijheid) en concrete omstandigheden van elk dossier ter plaatse.  Het is niet 
vereist dit beleid aan te passen.  
3. Hierover moeten geen verdere initiatieven genomen worden.
