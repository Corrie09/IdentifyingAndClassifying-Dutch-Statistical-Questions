title: Geïntegreerd investeringsprogramma (GIP) 2024 - Wachtdok Schelde-Rijnkaai
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022192
thema link: https://www.vlaamsparlement.be/parlementaire-documenten/schriftelijke-vragen/1784322
SCHRIFTELIJKE VRAAG
nr. 309
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Wachtdok Schelde-Rijnkaai
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die daarin opgenomen worden voor 
het wachtdok dat wordt aangelegd in Zandvliet.
1. Wat is de stand van zaken van de aanleg van het nieuwe wachtdok? Welke werken 
zijn er al gebeurd en welke werken dienen nog te gebeuren? Kan het wachtdok eind 
2023 in gebruik genomen worden zoals aanvankelijk gepland?
2. In het ontwerp GIP 2024 wordt onder nummer GIP 000431/01 - “bouw wachtdok 
Schelde-Rijnkanaal” €700.000 voorzien. In 2021 en 2022 werden al de budgetten voor 
de bouw voorzien. 
Dient dat extra budget voor onvoorziene meerkosten of de opvang van prijsstijgingen? 
Graag een overzicht.
3. Welke financiële inspanningen werden al gedaan binnen dit project? Wat is de 
uiteindelijke kostprijs van het project? Welke engagementen worden daarbij 
uiteindelijk gedragen door de Vlaamse overheid, welke door de Antwerpse haven en 
welke binnen de Europese investeringskredieten?
4. Hoe wordt de exploitatie van het nieuwe dok gepland? Worden de nodige 
randfaciliteiten voor de schippers voorzien (walstroom, watervoorziening, afvalpark, 
…)? Zijn daar verder plannen rond opgemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 309 van 1 december 2023
van ORRY VAN DE WAUWER
1. Inmiddels werden de volgende werken uitgevoerd:
- De bestaande dienstwegen, jaagpaden en hun aanhorigheden werden uitgebroken.
- Bomen, struiken en andere beplanting werden gerooid.
- De nieuwe kaaimuren rondom het nieuwe dok werden gebouwd. Deze bestaan uit 
damwanden met kesp en grondankers.
- De aanmeersteigers werden gebouwd.
- De vispaaiplaats werd aangelegd.
Nog uit te voeren werkzaamheden in 2024:
- slopen van de bestaande oeverconstructies en hun aanhorigheden;
- invaren van de loopbruggen van de aanmeersteigers;
- bouw van de oeverzwaluwwand;
- aanleg van de geluidswal: ophogen van de terreinen tussen het dok/de paaiplaats en 
de omliggende wegenis;
- wegeniswerken: nieuwe jaagpaden en dienstwegen en aanhorigheden, bermen en 
parkeervakken;
- afwerking: aanbrengen ladders, bolders en andere aanhorigheden, aanbrengen 
openbare verlichting, beplantingswerken, zaaiwerken, voorzien van 
waterafnamepunten, afvalverzamelpunten, technische lokalen, draadafsluiting en 
toegangscontrole, camerabewaking;
- afvoer baggerspecie.
Het wachtdok kan dus niet in 2023 in gebruik worden genomen.
2. Dit extra budget werd gebruikt voor het kunnen uitvoeren van onvoorziene werken ten 
bedrage van 868.197,16 euro, deels ten laste van De Vlaamse Waterweg nv (DVW) en 
deels ten laste van de Port of Antwerp.
3. Tot op heden werd door DVW 11.402.571 euro excl. BTW vastgelegd. Het project is wat 
betreft de bouw van het wachtdok begroot op 22.805,142,70 euro excl. BTW. Er is voor 
9,2 Mio euro aan Europese subsidies. DVW en Port of Antwerp delen 50-50 in de kosten.
4. Het wachtdok zal in fases in gebruik worden genomen. In de eerste fase zullen twee van 
de zeven steigers worden opengesteld.
Zoals hierboven beschreven, zijn er voor de schippers inderdaad faciliteiten voorzien 
zoals watervoorziening en afvalparkjes. De voorzieningen zullen ter beschikking staan 
vanaf de opening van het wachtdok. Ook walstroom wordt via een afzonderlijke 
aanbesteding voorzien. De nodige voorbereidingen hiertoe zijn opgestart.
