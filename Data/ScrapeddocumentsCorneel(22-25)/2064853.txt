title: Geïntegreerd investeringsprogramma (GIP) 2024 - Pompinstallaties Leie Menen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2064853
thema link: https://www.vlaamsparlement.be/parlementaire-documenten/schriftelijke-vragen/1825458
SCHRIFTELIJKE VRAAG
nr. 873
van BERT MAERTENS
datum: 2 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Pompinstallaties Leie Menen
In het ontwerp GIP 2024 onder GIP-nummer 003372/01 werd het project ‘Pompinstallaties 
sluizen Leie’ opgenomen. De Vlaamse Waterweg nv trekt een budget uit van 3.780.000 
euro voor de uitvoering van het project.
1. Wat is de exacte scope van dat project? Welke concrete ingrepen staan gepland? Wat 
is de exacte locatie waar de ingrepen zullen plaatsvinden?
2. Wat is de huidige stand van zaken van dat project?
3. Welke fasering en timing zullen worden gehanteerd? Wat is de realisatietermijn waarin 
wordt voorzien?
4. Blijkt het geraamde budget van 3.780.000 euro dat gereserveerd is, voldoende?
5. Zijn er andere partners die instaan voor cofinanciering? Over welke partners gaat het 
en wat is hun respectieve inbreng?
6. Wanneer vond het laatste overleg plaats en welke betrokken partners waren daarop 
aanwezig? Welke afspraken werden daarbij gemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 873 van 2 mei 2024 
van BERT MAERTENS
1. Het versassen van schepen via sluizen zorgt voor een waterverlies richting het 
afwaartse pand. In droogteperiodes is het bovendebiet van de Leie beperkt, waardoor 
het moeilijk is om de verschillende panden op peil te houden en aldus de scheepvaart 
met volwaardige diepgang te kunnen garanderen.
Bij de herbouw van het stuwsluiscomplex in Harelbeke werd een 
pompinstallatie/generator opgenomen in de scope van de aannemingsopdracht. Op 
de Leie is de pompinstallatie in Harelbeke een pilootproject. 
Nu de installatie in Harelbeke sinds september 2020 in gebruik is genomen, is het 
noodzakelijk om een pompinstallatie te bouwen in Menen en Sint-Baafs-Vijve om ook 
op die locaties waterverliezen te kunnen remediëren door water terug op te pompen 
in droge periodes. De maatregel om water op te pompen is maar effectief als dit kan 
ter hoogte van meerdere sluizen op de Leie.
In eerste instantie dient een ontwerp studie uitgevoerd te worden teneinde een 
gepaste inplanting te kunnen bepalen en de hydraulische interactie met de overige 
infrastructuur te becijferen (o.a. vispassage, stuw, ...). Tevens wordt onderzocht of 
en hoe de installatie ook als generator kan worden aangewend.
In tweede instantie zal overgegaan worden tot de bouw van de installaties.
Belangrijk te vermelden hierbij is dat de vispassages in Menen en Sint-Baafs-Vijve 
eerder gebouwd worden dan de pompinstallatie. De bouw van de vispassage in Sint-
Baafs-Vijve is nagenoeg afgewerkt. Voor de vispassage in Menen werd de 
omgevingsvergunning bekomen.
De impact hiervan op de inplanting is als volgt:
•Omwille van de beperkte beschikbare ruimte t.h.v. het stuwsluiscomplex te 
Menen, heeft het voorontwerp alvast uitgewezen dat de locatie van de 
pompinstallatie daar eenduidig is. Deze is namelijk inherent verbonden aan de 
locatie van de geplande vispassage. 
•Voor de installatie te Sint-Baafs-Vijve moet de studie naar de inplanting nog 
uitgevoerd worden. De interactie met de bestaande infrastructuur speelt een 
grote rol.
2. Het voorontwerp van de pompinstallatie te Menen zat reeds vervat in het 
voorontwerp van de vispassage op dezelfde locatie. Vanwege de zeer beperkte ruimte 
daar, zijn beide constructies inherent met elkaar verbonden. De verdere uitwerking 
van het ontwerp voor aanbesteding zal volgen op de afwerking van het 
uitvoeringsbestek van de vispassage.
De studie van de pompinstallatie te Sint-Baafs-Vijve dient nog opgestart te worden.
3. De verdere uitwerking van het ontwerp van de pompinstallatie te Menen zal starten 
in kwartaal 3 van 2024. Voor de uitvoeringstermijn van de pompinstallatie wordt er 
momenteel uitgegaan van een doorlooptijd van 1 jaar. Dit zal tijdens de studie nog 
bijgesteld worden.
De uitwerking van de studie van de pompinstallatie te Sint-Baafs-Vijve wordt 
voorzien in 2025. In eerste instantie dient er hiervoor gezocht te worden naar een 
geschikte locatie voor de constructie. Voor de uitvoeringstermijn van de 
pompinstallatie wordt er momenteel uitgegaan van een doorlooptijd van 1 jaar. Dit 
zal tijdens de studie nog bijgesteld worden.
4. Het voorziene bedrag is bepaald op basis van een eerste inschatting van de 
investeringskost. Bij de verdere uitwerking van het ontwerp zal de raming verfijnd 
worden. 
5. Er zijn geen andere partners die instaan voor cofinanciering.
6. Er zijn geen betrokken partners.
