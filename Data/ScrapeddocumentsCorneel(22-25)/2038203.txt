title: Taalcharter - Beleidsmatige aspecten
thema: Cultuur
pdf link: https://docs.vlaamsparlement.be/pfile?id=2038203
thema link: https://www.vlaamsparlement.be/parlementaire-documenten/schriftelijke-vragen/1798390
SCHRIFTELIJKE VRAAG
nr. 128
van CHRIS JANSSENS
datum: 25 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Taalcharter  -  Beleidsmatige aspecten
Op 20 februari zal het precies een jaar geleden zijn dat de vijf rectoren van de Vlaamse 
universiteiten het Taalcharter van het Vlaams Talenplatform ondertekenden. Het 
Talenplatform, waarin de universitaire talenopleidingen zich verenigen, wil met het charter 
het belang van talige competenties in de brede maatschappij in de verf zetten. Wie het 
ondertekent, erkent de noodzaak van een goede taalvaardigheid, van talenkennis, 
meertaligheid en taaldiversiteit als essentiële troeven voor maatschappelijke participatie, 
voor interculturele verbondenheid en voor de Vlaamse kenniseconomie. 
Het Taalcharter wijst op de waarde van talige competenties voor het onderwijs, het 
werkveld en de brede maatschappij. In het onderwijs ambieert het charter onder andere 
kwaliteitsvolle talenrichtingen met een aantrekkelijk imago, zoals de nieuwe richting 
Moderne Talen in het secundair onderwijs. Het charter wil ook de boodschap uitdragen dat 
taalprofessionals in veel sectoren nodig zijn. Daarom werden door het Vlaams 
Talenplatform het afgelopen jaar niet alleen bedrijven maar ook cultureel gerelateerde 
instellingen en organisaties in het brede werkveld aangespoord om zich achter het charter 
te scharen.
1. Taal en taalbewustzijn maken onlosmakelijk deel uit van cultuur. Het Taalcharter wil 
zijn doelstellingen zo breed mogelijk maatschappelijk implementeren. Het valt mij op 
dat er tot nu toe slechts enkele van de aan de Vlaamse overheid gelieerde culturele 
instellingen, zoals de Koninklijke Academie voor Nederlandse Taal en Letteren (KANTL) 
en De Buren, het Taalcharter ondertekenden. 
Is daar een verklaring voor? 
2. Wordt dit initiatief op een of andere manier, hetzij onrechtstreeks hetzij rechtstreeks, 
ondersteund vanuit het departement Cultuur? Zo ja, op welke manier? Zo niet, waarom 
niet? 
3. Hoe nobel de missie en doelstellingen van het Taalcharter ook mogen zijn, alles blijft 
behoorlijk vaag. 
De vraag is dan ook: hoe zal zich dat vertalen in beleid en concrete acties en op welke 
wijze is de Vlaamse overheid, en meer specifiek het departement Cultuur, erbij 
betrokken? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 128 van 25 januari 2024
van CHRIS JANSSENS
1. Uiteraard kan ik het belang van talige competenties over alle (sub)sectoren heen 
binnen het culturele veld (en daarbuiten) alleen maar onderschrijven. Gezien het 
Taalcharter minder dan een jaar geleden gelanceerd werd, is het niet zo heel 
verwonderlijk dat nog niet alle organisaties het nu al onderschreven hebben en ga ik 
ervan uit dat nog heel wat organisaties en bedrijven zich hierbij zullen aansluiten. 
Ik wil alvast meegeven dat naast Huis DeBuren en de KANTL ook Literatuur 
Vlaanderen, Iedereen Leest, de Internationale Vereniging voor Neerlandistiek, 
Muntpunt, het Masereelfonds, het Vermeylenfonds, Koor & Stem, Creatief Schrijven, 
de Erfgoedbibliotheken en verschillende Vlaamse uitgeverijen mede-ondertekenaars 
zijn.
 
2. Het Departement Cultuur, Jeugd en Media blijft ook de komende jaren focussen op de 
uitrol van de adviesnota ‘Een Leesoffensief voor Vlaanderen’, waarbij lees- en 
taalonderwijs elkaar versterken. Het Leesoffensief richt zich tot de brede 
maatschappelijke context door o.a. het stimuleren van het opzetten van inspirerende 
leesomgevingen, het versterken van bibliotheken als spil in de uitbouw van een 
inclusief en breed toegankelijk leesbeleid, het lezen zichtbaar te maken door de 
organisatie van Vlaanderenleestdag, …
3. Het departement is hier niet bij betrokken.
