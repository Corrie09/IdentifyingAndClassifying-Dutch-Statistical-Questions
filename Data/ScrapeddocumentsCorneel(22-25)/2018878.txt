title: Blijvend grasland - Stand van zaken
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2018878
thema link: https://www.vlaamsparlement.be/parlementaire-documenten/schriftelijke-vragen/1781119
SCHRIFTELIJKE VRAAG
nr. 73
van MIEKE SCHAUVLIEGE
datum: 22 november 2023
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Blijvend grasland  -  Stand van zaken
Ik verwijs naar schriftelijke vraag nr. 369 van 13 februari 2020 van Chris Steenwegen aan 
minister Crevits over de stand van zaken van het scheuren van grasland. Graag een 
actualisering van die cijfers.
1. Kan de minister een overzicht geven van de oppervlakte tijdelijk grasland, blijvend 
grasland en meerjarig grasland dat geregistreerd werd in de perceelsregistratie tijdens 
de periode 2020-2023? Graag opgesplitst per jaar.
2. Hoeveel percelen die in 2014 werden aangegeven als blijvend grasland in de 
perceelsregistratie werden in 2023 niet langer aangegeven als blijvend 
grasland/meerjarig grasland? Graag een opsplitsing per provincie en een overzicht in 
ha.
3. Hoeveel percelen die in 2019 werden aangegeven als blijvend grasland in de 
perceelsregistratie werden in 2023 niet langer aangegeven als blijvend 
grasland/meerjarig grasland? Graag een opsplitsing per provincie en een overzicht in 
ha.
4. Hoeveel percelen die in 2014 werden aangegeven als blijvend grasland in de 
perceelsregistratie met een BWK-categorie mwz, mz, w, wz en z, werden in 2023 niet 
langer aangegeven als blijvend grasland/meerjarig grasland? Graag een opsplitsing 
per provincie en een overzicht in ha.
5. Hoeveel percelen die in 2019 werden aangegeven als blijvend grasland in de 
perceelsregistratie met een BWK-categorie mwz, mz, w, wz en z, werden in 2023 niet 
langer aangegeven als blijvend grasland/meerjarig grasland? Graag een opsplitsing 
per provincie en een overzicht in ha.
6. Hoeveel percelen die in 2014 werden aangegeven als blijvend grasland in de 
perceelsregistratie met een erosiegevoeligheidsklasse ‘zeer hoog’, ‘hoog’ en ‘medium’ 
werden in 2023 niet langer aangegeven als blijvend grasland/meerjarig grasland? 
Graag een opsplitsing per provincie en een overzicht in ha.
7. Hoeveel percelen die in 2019 werden aangegeven als blijvend grasland in de 
perceelsregistratie met een erosiegevoeligheidsklasse ‘zeer hoog’, ‘hoog’ en ‘medium’ 
werden in 2023 niet langer aangegeven als blijvend grasland/meerjarig grasland? 
Graag een opsplitsing per provincie en een overzicht in ha.
8. Weides en bossen leggen grote hoeveelheden koolstof vast in de bodem en helpen zo 
mee de klimaatverandering tegen te houden. Maar door slecht landgebruik 
(ontbossing, oprukkende verstedelijking en onoordeelkundig bodembeheer) wordt er 
steeds minder koolstof vastgehouden in de bodems. Oude en extensief beheerde 
graslanden slaan veel meer koolstof op dan intensief bewerkte productiegrasakkers of 
maïsakkers. Voor de periode 1 juli 2021 tot 30 juni 2022 werd het 
bodemkoolstofmonitoringnetwerk Cmon gepubliceerd (eerste werkjaar), gevolgd door 
een tweede publicatie voor de periode 1 juli 2022 tot 30 juni 2023 (tweede werkjaar). 
Het scheuren van graslanden zorgt echter voor een koolstofdeficit, zonder 
vooropgelegde verplichtingen tot compensatie. Data omtrent koolstofverliezen als 
gevolg daarvan werden niet opgenomen in de twee rapporten, er wordt echter wel 
vermeld dat de aanpak van de staalname voor landgebruiksveranderingen nog niet 
volledig is uitgewerkt.
a) Kan de minister de cijfers van de koolstofopslag van blijvend grasland voor de 
periode 2014-2023 bezorgen? Graag een overzicht per provincie en per jaar.
b) Is er een monitoringsplan om de geschatte impact op de koolstofopslagcapaciteit 
door het scheuren van graslanden in kaart te brengen?
c) Hoe wordt het verlies van koolstofopslag door het scheuren van graslanden 
geïntegreerd in de initiatieven om het streefcijfer van de LULUCF-regelgeving in 
Vlaanderen te behalen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 73 van 22 november 2023
van MIEKE SCHAUVLIEGE
1. Bijlage 1 geeft een overzicht van de oppervlakte tijdelijk grasland en blijvend grasland 
zoals geregistreerd in de perceelsregistratie voor de jaren 2020-2023. Meerjarig 
grasland is grasland dat 10 of meer jaar aanligt.
2. Bijlage 2 geeft per provincie weer welk areaal blijvend grasland uit 2014 in 2023 niet 
langer is geregistreerd als blijvend grasland. Deze cijfers zijn niet representatief voor 
de reële daling van het areaal blijvend grasland. Een aantal percelen die in 2014 nog 
geen blijvend grasland waren, hebben namelijk in de loop van de periode 2014-2023 
wel de status blijvend grasland verworven. 
3. Bijlage 3 geeft per provincie weer welk areaal blijvend grasland uit 2019 in 2023 niet 
langer is geregistreerd als blijvend grasland. Deze cijfers zijn niet representatief voor 
de reële daling van het areaal blijvend grasland. Een aantal percelen die in 2019 nog 
geen blijvend grasland waren, hebben namelijk in de loop van de periode 2019-2023 
wel de status blijvend grasland verworven. 
4. Bijlage 4 geeft per provincie weer welk areaal blijvend grasland met een BWK-categorie 
mwz, mz, w, wz en z uit 2014 in 2023 niet langer is geregistreerd als blijvend grasland. 
5. Bijlage 5 geeft per provincie weer welk areaal blijvend grasland met een BWK-categorie 
mwz, mz, w, wz en z uit 2019 in 2023 niet langer is geregistreerd als blijvend grasland. 
6. Bijlage 6 geeft per provincie en per erosieklasse volgens de meest recente potentiële 
bodemerosiekaart weer welk areaal blijvend grasland uit 2014 niet langer is 
geregistreerd als blijvend grasland in 2023. Dit areaalverschil tussen 2014 en 2023 is 
niet alleen te wijten aan verschillen in de status van het grasland maar wordt o.m. ook 
beïnvloed door verschillen in de erosieklasse in de verschillende bodemerosiekaarten 
doorheen de periode.
7. Bijlage 7 geeft per provincie en per erosieklasse volgens de meest recente potentiële 
bodemerosiekaart weer welk areaal blijvend grasland uit 2019 niet langer is 
geregistreerd als blijvend grasland in 2023. Dit areaalverschil tussen 2019 en 2023 is 
niet alleen te wijten aan verschillen in de status van het grasland maar wordt o.m. ook 
beïnvloed door verschillen in de erosieklasse in de verschillende bodemerosiekaarten 
doorheen de periode.
8. a) Het Departement Omgeving is verantwoordelijk voor het verzamelen van deze 
gegevens. Zelf hebben wij hier dus geen overzicht van ter beschikking. Er worden 
wel een aantal studies uitgevoerd om te bepalen welke koolstofopslag er plaatsvindt 
bij verschillende landgebruiksvormen. Een voorbeeld hiervan is het Cmon project 
dat door ILVO en INBO getrokken wordt in opdracht van Departement Omgeving. 
Dit project is gestart in 2021 en zal gedurende tien jaar de bodemkoolstofopslag 
monitoren.
b) Momenteel is hier nog geen monitoringsplan voor ontwikkeld. Er wordt echter wel 
onderzocht of het mogelijk is om een dergelijk monitoringssysteem uit te werken 
binnen het LULUCF-actieplan. Dit plan is echter nog in opmaak.
c) Dit plan zal een uitspraak doen over doelstellingen rond het behoud van blijvend 
grasland en andere landgebruikscategorieën. Op die manier zal bepaald worden 
welke initiatieven nodig zijn om het streefcijfer van de LULUCF-regelgeving in 
Vlaanderen te behalen.
BIJLAGEN
1.Evolutie areaal blijvend en tijdelijks grasland (ha)
2. Areaal (ha) blijvend grasland in 2014 maar geen blijvend grasland meer in 2023
3. Areaal (ha) blijvend grasland in 2019 maar geen blijvend grasland meer in 2023
4. Areaal (ha) blijvend grasland met een BWK-categorie mwz, mz, w, wz en z in 2014 
maar geen blijvend grasland meer in 2023
5. Areaal (ha) blijvend grasland met een BWK-categorie mwz, mz, w, wz en z in 2019 
maar geen blijvend grasland meer in 2023
6. Areaal (ha) blijvend grasland in 2014 maar geen blijvend grasland meer in 2023 per 
erosieklasse
7. Areaal (ha) blijvend grasland in 2019 maar geen blijvend grasland meer in 2023 per 
erosieklasse
