title: Globale kaders - Opgenomen agrarisch gebied
thema: Natuur en Milieu
pdf link: https://docs.vlaamsparlement.be/pfile?id=2081015
thema link: https://www.vlaamsparlement.be/parlementaire-documenten/schriftelijke-vragen/1838236
SCHRIFTELIJKE VRAAG
nr. 62
van MIEN VAN OLMEN
datum: 6 november 2024
aan JO BROUNS
VLAAMS MINISTER VAN OMGEVING EN LANDBOUW
Globale kaders  -  Opgenomen agrarisch gebied
De afgelopen jaren werden heel wat natuurbeheerplannen type vier goedgekeurd. Conform 
artikel 16, §1, tweede lid, 2°, van het Natuurdecreet, kan er ook een globaal kader worden 
afgebakend voor de ecologische, de sociale en de economische functie. De afbakening van 
de globale kaders gebeurt in veel gevallen erg ruim. In het besluit van de Vlaamse Regering 
(BVR) Natuurbeheerplannen wordt dat concept verder inhoudelijk uitgewerkt. Er worden 
geen verdere richtlijnen gegeven voor de afbakening ervan, met uitzondering van de 
vermelding dat de afbakening ruimer kan gaan dan de deelnemende percelen, als dat 
nuttig is voor een betere ecologische onderbouwing. Bijgevolg wordt er vaak ook 
landbouwgrond opgenomen in die globale kaders.
Artikel 32, 2°, van het besluit van de Vlaamse Regering betreffende de subsidiëring van 
de planning, de ontwikkeling en de uitvoering van het geïntegreerd natuurbeheer bepaalt 
dat men voor de aankoop van gronden gelegen in een globaal kader van een 
natuurbeheerplan type vier subsidies kan ontvangen. Concreet kan er overeenkomstig die 
regeling dus ook landbouwgrond worden aangekocht met subsidies. De opname van 
landbouwgrond in globale kaders stuit dan ook vaak op protest van de landbouwsector.
Recent werd het Natuurbeheerplan Breeven goedgekeurd, waarbij er ongeveer 200 hectare 
agrarisch gebied werd meegenomen in het globale kader. Daartegen werden er ruim 800 
bezwaren ingediend tijdens de publieke consultatie.
1. Hoeveel hectare agrarisch gebied (planologische bestemming) is er opgenomen in de 
globale kaders van de goedgekeurde natuurbeheerplannen type vier in de provincie 
Antwerpen sinds 2017 (goedkeuring BRV natuurbeheerplannen)?
2. Hoeveel hectare daarvan werd aangeduid als herbevestigd agrarisch gebied (HAG) of 
werd bevestigd als agrarisch gebied in een ruimtelijk uitvoeringsplan (RUP)?
3. Hoeveel hectare daarvan is gelegen in natura 2000-gebieden (speciale 
beschermingszone - Habitatrichtlijngebied (SBZ-H) en speciale beschermingszone - 
Vogelrichtlijngebied (SBZ-V))?
4. Hoeveel hectare daarvan is gelegen in VEN-gebied (VEN: Vlaams Ecologisch Netwerk)?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 62 van 6 november 2024
van MIEN VAN OLMEN
1. Berekening is gebeurd o.b.v. ruimer globale kaders die werden goedgekeurd tot 1 
september 2024 en de ruimteboekhouding van 1 januari 2024. 
In de provincie Antwerpen is er 33216 ha ruimer globaal kader van een 
natuurbeheerplan type 4 goedgekeurd. 9666 ha hiervan heeft een agrarische 
bestemming, meer bepaald 3072 ha agrarisch gebied, 4799 ha landschappelijk 
waardevol agrarisch gebied en 1795 ha agrarisch gebied met ecologisch belang. 
2. Van die 9666 ha zijn 382 ha gelegen in HAG en 254 ha zijn bevestigd als agrarische 
bestemming in een RUP. 
3. Van die 9666 ha zijn 3315 ha gelegen in SBZ-H en 2049 ha gelegen in SBZ-V, deels 
overlappend. Hiermee rekening houdend gaat het om 4402 ha gelegen in SBZ. 
4. Van die 9666 ha zijn 710 ha gelegen in VEN en 134 ha gelegen in 
natuurverwevingsgebied.
