title: Lokale besturen - Pylonentaks
thema: Energie
Financiën
Lokale overheden en Binnenlands bestuur
pdf link: https://docs.vlaamsparlement.be/pfile?id=2033640
thema link: https://www.vlaamsparlement.be/parlementaire-documenten/schriftelijke-vragen/1793780
SCHRIFTELIJKE VRAAG
nr. 100
van CARMEN RYHEUL
datum: 11 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Pylonentaks
Volgens een recent persbericht hebben intussen al ruim tachtig Vlaamse gemeenten een 
nieuwe lucratieve bron van inkomsten aangeboord, met name een lokale belasting op gsm- 
en elektriciteitspylonen die minstens 15 meter hoog zijn (De Standaard, 9 januari 2024). 
Daarbij worden de meest uiteenlopende tarieven gehanteerd, gaande van bijvoorbeeld 
1750 euro per pyloon in Genk tot 5000 euro per pyloon in Kinrooi, Maaseik en Oudsbergen. 
In Beringen worden bovendien ook winturbines belast naar rato van 3000 euro per 
turbinemast.
De burgemeester van Lanaken verdedigde de lokale belasting in het persbericht met de 
boodschap dat de belasting beschouwd moet worden als een compensatie voor de visuele 
overlast die dergelijke installaties veroorzaken, maar ook als een stimulans voor 
telecomoperatoren om zoveel mogelijk samen te werken en steeds voor de minst visueel 
verontreinigende oplossing te kiezen.
Nog volgens het persbericht zou de Vlaamse Regering aan de betrokken lokale besturen al 
gevraagd hebben om dergelijke belastingen uiterlijk tegen einde 2025 af te bouwen.
Het kan onmogelijk worden betwist dat dergelijke belastingen dodelijk zijn voor het 
investeringsklimaat in Vlaanderen, alsook een hypotheek kunnen leggen op verdere 
technologische ontwikkelingen en de transitie naar meer hernieuwbare energie. Het is 
bovendien zo dat de energieleveranciers en telecomoperatoren dergelijke belastingen 
gewoon doorrekenen aan de consument.
1. Kunnen de Vlaamse minister van Financiën, de Vlaamse minister van Omgeving en de 
Vlaamse minister van Binnenlands Bestuur per Vlaamse provincie een overzichtslijst 
bezorgen van alle gemeenten die dergelijke ‘pylonentaks’ heffen (graag met 
opsplitsing of het gaat om een belasting op telecommasten, elektriciteitsmasten of 
winturbine-installaties met telkens vermelding van de belastingbedragen die per 
pyloon wordt opgelegd)?
2. Wat is het standpunt van de ministers met betrekking tot die pylonentaks?
3. Is de informatie in het persbericht correct dat de Vlaamse Regering de lokale besturen 
die dergelijke pylonentaks heffen intussen verzocht heeft om die taks uiterlijk tegen 
einde 2025 af te bouwen? Zo ja, waarom hanteert de Vlaamse Regering een dergelijke 
lange afbouwtermijn en wordt er niet onmiddellijk komaf gemaakt met dergelijke 
belasting die het investeringsklimaat, de technologische ontwikkelingen en de vlotte 
transitie naar hernieuwbare energie hypothekeert, en bovendien de gewone Vlaming 
alleen maar op kosten jaagt?
Deze vraag werd gesteld aan de ministers Gwendolyn Rutten (100), Zuhal Demir (233), 
Matthias Diependaele (122)
GWENDOLYN RUTTEN 
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 100 van 11 januari 2024
van CARMEN RYHEUL
1. De overzichtslijst van alle heffingen op verticale constructies per gemeente vindt u in 
bijlage. 
De eerste bijlage is een overzicht met cijfers uit de BBC-rapporten van de gemeenten. 
Het overzicht geeft weer welke gemeenten een belasting op masten en pylonen hebben. 
Het is niet mogelijk om uit dit overzicht afzonderlijk de belastingen op 
elektriciteitspylonen of telecommasten te filteren. Deze tabel toont per gemeente de 
totale jaarlijkse inkomsten uit heffingen op masten en pylonen. 
De tweede bijlage is een afzonderlijk overzicht, afkomstig van ELIA, van de heffingen 
op ELIA-masten. Hierin kan men lezen welke gemeenten een heffing hebben op ELIA-
elektriciteitsmasten, en hoeveel deze heffing bedraagt. Dit is een voorlopig overzicht 
van 2024. Hieruit blijkt dat er in 2024 momenteel 113 gemeenten zijn met een heffing 
op ELIA-masten. Voor een interpretatie van deze cijfers in het licht van het Lokaal 
Energie- en Klimaatpact (LEKP) 2.0 kunnen we verder verwijzen naar het antwoord op 
SV 63 van de heer Brecht Warnez d.d. 23 november 2023.
Tot slot is er ook op het LEKP-portaal ( www.lokaalklimaatpact.be) informatie te vinden 
over heffingen op hernieuwbare energie-installaties. Uit de cijfers van het LEKP-portaal 
blijkt dat er vandaag 288 gemeenten zijn die geen nieuwe heffing innen op 
hernieuwbare energie-installaties sinds de ondertekening van het LEKP 1.0. Dit cijfer 
betekent niet dat er 288 gemeenten zijn zonder heffingen op installaties voor groene 
energie, aangezien sommige gemeenten hier al een heffing op hadden voor ze 
intekenden op het LEKP 1.0.
2. Heffingen op masten en pylonen behoren tot de fiscale autonomie van gemeenten. 
Gemeenten zijn dus volledig vrij om te kiezen om een heffing toe te passen. Weliswaar 
zijn er door de overheid een aantal initiatieven ondernomen om de heffingen op energie-
installaties te doen afnemen, om zo de transitie weg van fossiele brandstoffen verder te 
realiseren. Met de Lokale Energie- en Klimaatpacten (LEKP 1.0 en LEKP 2.0) proberen 
we gemeenten aan te sporen om de heffingen op hernieuwbare energie-installaties en 
ELIA-masten af te bouwen.
Gemeenten die intekenen op het LEKP 1.0 engageren zich namelijk om geen nieuwe 
heffing op hernieuwbare energie-installaties meer in te voeren, en de bestaande af te 
bouwen tegen ten laatste 2025.
Gemeenten die intekenen op het LEKP 2.0 engageren zich dan weer om geen nieuwe 
heffing op Elia-masten en sleuven in te voeren.
In ruil hiervoor krijgen gemeenten subsidies om de klimaatdoelstellingen uit de pacten 
te realiseren.
Bijna alle steden en gemeenten (nl. 294 van de 300) hebben zich zo via het Lokaal 
Energie- en Klimaatpact 1.0 geëngageerd om geen nieuwe heffingen op hernieuwbare 
energie-installaties in te voeren en de bestaande heffingen af te bouwen tegen ten 
laatste 2025.
Het LEKP zet zo maximaal in op de bevordering van de energietransitie. Heffingen op 
masten en pylonen zijn legitiem, maar dit betekent niet dat er geen vrijstellingen kunnen 
worden voorzien. Windmolens vrijstellen van heffingen maakt het financieel 
interessanter voor energiebedrijven om hernieuwbare energie-installaties te bouwen. 
Deze vrijstelling wordt ook door de RvS beschouwd als een objectief en redelijk criterium 
dat het landschapsverstorend karakter compenseert (RvS 14 januari 2014, nr. 226.034, 
RvS 16 juni 2015, nr. 231.593). Bijkomend wordt deze maatregel aanbevolen in de 
omzendbrief 2019/2 betreffende de gemeentefiscaliteit.
Daarnaast wordt ook ingezet op het doen verdwijnen van heffingen op 
elektriciteitsmasten. Zoals eerder in het antwoord op SV 63 van de heer Brecht Warnez 
werd toegelicht, worden heffingen op elektriciteitsmasten van ELIA rechtstreeks 
doorgerekend in de elektriciteitsfactuur van de consument. Deze belasting geldt niet op 
fossiele brandstoffen. Door de heffing af te bouwen, kunnen we de transitie naar 
hernieuwbare energie ondersteunen. Op deze manier worden sinds de start van de 
legislatuur de nodige inspanningen geleverd om de elektriciteitskosten structureel te 
verminderen, en de betaalbaarheid van energie voor alle doelgroepen te bewaken. 
Verder werden ook inspanningen geleverd om de Vlaamse kosten die doorgerekend 
worden in de nettarieven of via de leverancierscomponent aanzienlijk te doen dalen, te 
schrappen of te zoeken naar alternatieve financiering buiten de energiefactuur. In de 
periode 2019 tot en met 2024 zal op deze manier voor ongeveer 1,1 miljard euro aan 
kosten uit de energiefactuur gehaald zijn. 
Er werden tot nu toe geen stappen ondernomen om ook de heffingen op telecommasten 
af te bouwen of af te schaffen. Gemeenten kunnen, gelet op de fiscale autonomie, zelf 
bepalen of een afbouw van de heffingen op telecommasten aangewezen is.  
3. Deze informatie klopt: in het kader van het Lokaal Energie- en Klimaatpact engageren 
de lokale besturen die intekenden zich om lokale heffingen op hernieuwbare energie-
installaties af te bouwen tegen eind 2025. Met het LEKP 2.0 engageren lokale besturen 
zich bovendien om geen nieuwe heffingen te implementeren op ELIA masten- en 
sleuven. 
Aangezien dergelijke heffingen een belangrijke inkomstenbron zijn voor lokale besturen 
(sommige heffingen bedragen 5000 euro per pyloon per jaar), kan het plots wegvallen 
van deze heffing de gemeentelijke begroting uit balans brengen. Om hun begroting 
gezond te houden, willen we lokale besturen voldoende ruimte geven om deze heffing 
geleidelijk af te bouwen. Bovendien lopen veel bestaande belastingreglementen 
gedurende een meerjarige termijn, waardoor verschillende van de huidige reglementen 
tot 2025 lopen. 
Daarenboven dient de overheid te allen tijde de fiscale autonomie van gemeenten te 
respecteren. Het is niet mogelijk en ook niet wenselijk om een volledige afbouw zomaar 
op te leggen aan gemeenten, aangezien dit indruist tegen de fiscale autonomie. De 
bedoeling van het LEKP is om gemeenten te stimuleren de heffingen af te schaffen of af 
te bouwen door hier subsidies tegenover te stellen.
BIJLAGEN
1.Overzicht gemeenten met heffingen op masten en pylonen
2.Overzicht Elia masten en sleuven 2024
