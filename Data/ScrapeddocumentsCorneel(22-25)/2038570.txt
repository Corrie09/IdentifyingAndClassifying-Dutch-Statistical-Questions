title: Cursussen Maatschappelijke oriëntatie (MO) - Registraties in het cliëntvolgsysteem en sanctionering
thema: Integratie en Inburgering
pdf link: https://docs.vlaamsparlement.be/pfile?id=2038570
thema link: https://www.vlaamsparlement.be/parlementaire-documenten/schriftelijke-vragen/1798955
SCHRIFTELIJKE VRAAG
nr. 121
van MAAIKE DE VREESE
datum: 26 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Cursussen Maatschappelijke oriëntatie (MO)  -  Registraties in het cliëntvolgsysteem en 
sanctionering
In het antwoord op mijn schriftelijke vraag nr. 176 van 3 februari 2023 over het 
cliëntvolgsysteem gaf de minister een overzicht van de verschillende annulaties van 
cursisten die werden geregistreerd in het cliëntvolgsysteem. Die registratie werd in 
productie gesteld op 26 maart 2021. De redenen voor annuleren cursus/cursist kunnen 
aangeduid worden: bijvoorbeeld te weinig deelnemers, leerkracht/tolk niet beschikbaar 
voor het annuleren van een cursus enzovoort, en bijvoorbeeld geen kinderopvang, 
onvoldoende digivaardig, ziekte of bevallingsverlof enzovoort.
1. Kan de minister een overzicht geven van de registraties in 2023? Kan de minister een 
opdeling maken van de verschillende redenen? 
2. a) Kan de minister aantonen welke verdere opvolging werd gegeven aan de 
verschillende cases en redenen van annulatie? Op welke manier werden klanten 
gesanctioneerd die zonder geldige reden werden geregistreerd (‘klant is 
onbereikbaar’ en ‘klant heeft geen geldige reden of interesse’)? 
b) Kan de minister aantonen hoeveel klanten er gesanctioneerd zijn én bij hoeveel 
klanten het inburgeringstraject opnieuw is opgestart?
Kan de minister deze gegevens ook bezorgen in een Excel-bestand?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 121 van 26 januari 2024
van MAAIKE DE VREESE
De cijfers geven de situatie weer op 30/1/2024. De finale validering van de cijfers van 
2023 moet nog gebeuren. Deze cijfers zijn daarom onder voorbehoud.
1. Zie bijlage 1 voor een tabel met de redenen van annulering door de agentschappen en 
door de cursisten. Het gaat zowel om rechthebbende als verplichte inburgeraars. Het 
gaat om de cursussen van 2023.
2. a) Van de personen met de reden annulering ‘inburgeraar is onbereikbaar’ of ‘INB geen 
geldige reden of interesse’ zijn er 154 personen bij wie een inbreuk is aangemaakt. 
De andere personen werden door de agentschappen gecontacteerd om zich opnieuw 
in te schrijven. Enkel bij de 154 verplichte inburgeraars die hier niet op ingegaan 
zijn, werd de inbreukprocedure opgestart. Binnen deze procedure kregen zij zoals 
steeds de kans om die inbreuk recht te zetten en zich dus toch nog in te schrijven 
voor een cursus. Sinds 1 januari 2022 worden rechthebbende inburgeraars die hun 
traject stopzetten, niet meer gesanctioneerd. 
b) Zij die zich niet in regel stelden door zich opnieuw in te schrijven, worden 
doorgestuurd voor sanctionering. Van de verplichte inburgeraars die een cursus van 
2023 annuleerden wegens ‘geen geldige reden of geen interesse’ of ‘de inburgeraar 
is niet bereikbaar’ werd tot nu toe van 27 personen het dossier behandeld. De 
anderen hebben zich dus in regel gesteld. Ieder dossier wordt individueel beoordeeld. 
17 personen hebben een boete gekregen. 
BIJLAGE
Overzicht MO-annuleringen  
