title: Herinrichting N42 - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2011328
thema link: https://www.vlaamsparlement.be/parlementaire-documenten/schriftelijke-vragen/1773826
SCHRIFTELIJKE VRAAG
nr. 125
van MIEKE SCHAUVLIEGE
datum: 19 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Herinrichting N42  -  Stand van zaken
De plannen voor de ombouw van de N42 slepen al jaren aan. In juni 2023 vernietigde de 
Raad van State het gewestelijk ruimtelijk uitvoeringsplan (GRUP) N42 Zottegem-Wetteren. 
Het Agentschap Wegen en Verkeer (AWV) moet dus zijn plannen aanpassen. Intussen blijft 
de gevaarlijke oversteeksituatie op het kruispunt Gijzenzelestraat/N42 bestaan. Het 
gevaarlijke kruispunt ligt pal op de schoolroute naar Sint-Denijs-Westrem, Gent en het 
station Gontrode. Voor heel wat fietsers is de oversteek via dat kruispunt de kortste weg. 
In opvolging van mijn schriftelijke vraag nr. 779 van 18 februari 2021 heb ik enkele 
bijkomende vragen over de herinrichting van de N42.
1. Welke initiatieven heeft het Agentschap Wegen en Verkeer - na de vernietiging door de 
Raad van State in juni - ondertussen genomen? Graag een overzicht van de genomen 
stappen en overleg met betrokkenen.
2. Het vrachtverkeer op de N42 is met 40% toegenomen sedert de invoer van de 
kilometerheffing, wat erop wijst dat de weg wordt gebruikt als een sluipweg voor 
vrachtwagens. In haar vorige antwoord stelde de minister dat de beslissing om de N42 
deels een tolweg te maken, gebaseerd is op het evaluatietraject na 1 jaar 
kilometerheffing voor vrachtwagens (2017).
a) Welke evaluaties en wijzigingen zijn er in de tussentijd gebeurd? Graag een stand 
van zaken.
b) Is de minister van plan over het hele traject in een kilometerheffing voor 
vrachtwagens te voorzien? Op basis van welke gegevens baseert de minister haar 
beslissing om al dan niet de heffing uit te breiden?
c) Bij de lokale bevolking leeft heel wat onduidelijkheid en onvrede over het gebrek 
aan communicatie vanuit AWV.
Welke communicatie-initiatieven zijn er geweest en welke zijn er nog gepland voor 
het werkjaar 2023-2024? Graag had ik een kopie van de communicatie(s) 
ontvangen.
3. Welke initiatieven neemt de administratie van de minister om het kruispunt 
Gijzenzelestraat/N42 verkeersveilig te maken voor fietsers en voetgangers?
a) Er zijn nu al vele stukken grond en woningen onteigend langs de N42, waar de 
ruimte beschikbaar is voor fietspaden.
Op basis van welke gegevens baseert de minister haar beslissing om geen 
onmiddellijke heraanleg van fietspaden en kruispunt Gijzenzele aan te vatten?
b) Overweegt de minister om de heraanleg van fietspaden/kruispunt los te koppelen 
van het lopende traject van de GRUP N42 Zottegem-Wetteren?
c) Op welke manier garandeert de minister vandaag de verkeersveiligheid van de 
zwakke weggebruikers langs de drukke schoolroute?
4. Overweegt de minister om het statuut van de N42 te veranderen naar regionale weg - 
naar analogie van de N466 in Drongen (minder rijvakken, meer fietspaden)?
5. Wat de (geplande) onteigeningen langs de N42 betreft.
a) Naast gronden zijn er al huizen aangekocht vóór de officiële periode van 
onteigening door AWV. Normaliter moet er leegstand betaald worden voor elke 
woning die niet bewoond wordt.
Betaalt AWV die ook voor al die onteigende, maar niet gebruikte huizen? Graag 
een overzicht van het aantal huizen en bedragen leegstand betaald door AWV aan 
de gemeente(n).
b) Graag een stand van zaken van het aantal (geplande) onteigeningen langs de N42 
door AWV en een overzicht van alle genomen initiatieven door AWV (incl. 
actieplannen en communicatie).
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 125 van 19 oktober 2023
van MIEKE SCHAUVLIEGE 
1. Het vernietigingsarrest door de Raad van State is pas sinds 23 juni 2023 uitgesproken. 
Momenteel kijkt het Agentschap Wegen en Verkeer (AWV) samen met het 
departement Omgeving binnen welke krijtlijnen dit GRUP hernomen dient te worden. 
2. Het is het AWV onbekend welke bron vermeldt dat het vrachtverkeer met 40% is 
toegenomen. Dit betekent ook niet dat dit vrachtverkeer als ‘sluipverkeer’ moet 
beschouwd worden. In het voorkeursscenario voor het RMP van de Vlaamse Ardennen 
(momenteel in openbaar onderzoek tot 16 nov. 2023) wordt het vrachtverkeer 
maximaal naar de corridors geleid. Hierdoor worden verkeersluwe kamers zonder 
doorgaand vrachtverkeer gecreëerd binnen de corridors. Het is niet de bedoeling dat 
de N42 wordt gebruikt als ‘short cut’ tussen E40 en E429. Doorgaand vrachtverkeer 
tussen grootstedelijk gebied Gent en Wallonië wordt op de N60 verwacht.
a) Op basis van OBU data is er een selected link analyse mogelijk op de N42 net ten 
zuiden van het complex Wetteren. Er zit een foutenmarge op de 
verkeersintensiteiten die geregistreerd zijn (vrachtwagens zonder OBU, fouten bij 
omzetten van gegevens,…), maar uit de gegevens van de maand februari 2023 
blijkt dat er momenteel 950 vrachtwagens per dag geregistreerd worden in de 
richting van Zottegem en dat er 860 vrachtwagens/dag geregistreerd worden 
richting Wetteren. Dit is beduidend minder, dan het aantal vrachtwagens dat 
geteld is tijdens de nul en tijdens de éénmeting van de aangehaalde studie.
b) Door de N42 in zijn volledigheid te selecteren als een traject met kilometerheffing 
is de kans reëel dat vrachtverkeer routes op het onderliggende wegennet zal 
verkiezen (zoals de N456). 
Op de N42 is er bovendien ook een oneigenlijk gebruik van landbouwvoertuigen. 
Door kilometerheffing in te voeren voor vrachtwagens wordt het oneigenlijk 
gebruik van landbouwvoertuigen als alternatief voor de vrachtwagen nog meer 
gepromoot. 
c) Tijdens het ontwerpproces van de N42 (E40 - N46) werd wel degelijk veel ingezet 
op communicatie en participatie. Onderstaand overzicht geeft weer welke 
decretaal verplichte (mobiliteitsdecreet en VCRO) en niet verplichte overleg- en 
infomomenten georganiseerd werden.  
Ten slotte werden de concrete en op basis van de inspraakrondes/ontvangen 
bezwaarschriften finale plannen voor de omgevingsvergunning aanvraag in november 
2022 te Zottegem en te Oosterzele voorgesteld. 
 
3. a) Ter hoogte van het kruispunt Gijzenzelestraat met de N42 zijn nog geen gronden, 
noch woningen onteigend. De grondige heraanleg van dit kruispunt waarbij de 
verschillende verkeersstromen veilig van elkaar worden gescheiden noodzaakt nu 
eenmaal een GRUP en onteigeningen om dit te realiseren. 
b) Neen, zie het antwoord op deelvraag 3a. 
c) Zoals in het mobiliteitsplan van de gemeente Oosterzele staat vermeld, dient op 
heden deze oversteekbeweging van de N42 ter hoogte van het lichtengeregeld 
(reeds uitgerust met drukknoppen) kruispunt N42 met de Reigerstraat gemaakt 
te worden. Het overgrote deel van de fietsers doet dit ook effectief. Tellingen 
wijzen uit dat slechts vijf fietsers in de gehele ochtend- en avondspits ter hoogte 
van de Gijzenzelestraat de N42 dwarsen. 
 
4. In het regionaal mobiliteitsplan van de vervoerregio Vlaamse Ardennen verandert het 
statuut van de N42 van primaire weg naar regionale weg. Echter staat in het 
mobiliteitsplan nog steeds aangegeven dat de gekozen optie (concentratiemodel) en 
de verzamelende rol die de N42 (E40-N46) speelt, enkel via een 2x2 rijstroken kan 
vervuld worden. In dit opzicht verandert het statuut van wegcategorie niets aan de 
voorliggende ontwerpplannen van dit wegvak. 
 
5. a) Er wordt op heden nog geen leegstand betaald. 
b) - 24/25/26 juni 2020: eigenaars van te onteigenen gronden en woningen werden 
individueel toegelicht tijdens een infomoment in de Kluize te Oosterzele 
- onderhandeling en minnelijk voorstel door dienst Vlabel m.b.t. 10 woningen 

- opmaak Voorlopig onteigeningsbesluit en projectnota in de zone N46 
Reigerstraat 
- voorzien voorjaar 2024: individuele communicatie naar eigenaars, publicatie 
voorlopig onteigeningsbesluit en start onderhandelingen voor onteigeningen in 
de zone N46 - Reigerstraat
