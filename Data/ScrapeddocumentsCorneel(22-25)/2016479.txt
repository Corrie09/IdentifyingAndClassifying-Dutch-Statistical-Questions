title: Onderwijspersoneel - Vereisten om zelfstandig in bijberoep te werken
thema: Onderwijs en Vorming
pdf link: https://docs.vlaamsparlement.be/pfile?id=2016479
thema link: https://www.vlaamsparlement.be/parlementaire-documenten/schriftelijke-vragen/1780369
SCHRIFTELIJKE VRAAG
nr. 132
van ELISABETH MEULEMAN
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijspersoneel  -  Vereisten om zelfstandig in bijberoep te werken
Wie in het onderwijs tewerkgesteld is als statutair, kan dat slechts combineren met een 
statuut als zelfstandige in bijberoep als er minstens 60% tewerkstelling is in het onderwijs. 
Voor alle anderen, ook contractuelen in het onderwijs, geldt dat er maar 50% 
tewerkstelling nodig is. Ik citeer de website https://www.vlaanderen.be/zelfstandige-in-
bijberoep:
“U kunt alleen zelfstandige in bijberoep zijn in de volgende gevallen:
- U werkt naast uw zelfstandige activiteit ook nog als werknemer in loondienst voor 
een werkgever:
o Als arbeider of bediende werkt u minstens de helft van het aantal uren van 
een voltijdse presteren. Hoeveel uren dat is, kunt u opzoeken in de 
collectieve arbeidsovereenkomst (cao) die is afgesloten voor uw bedrijf of, 
als er geen cao is, in het paritair comité voor uw sector.
o Als ambtenaar werkt u ten minste de helft van het aantal arbeidsuren van 
een voltijdse betrekking. Een voltijdse betrekking loopt over ten minste 8 
maanden of 200 dagen per jaar. Mogelijk hebt u als ambtenaar ook de 
toestemming van uw werkgever nodig. U doet er dus goed aan dat tijdig na 
te vragen.
o Als u in het onderwijs staat en een vaste benoeming hebt, werkt u minstens 
6/10 van een volledig uurrooster. Als contractueel werkt u minstens halftijds 
(minstens 5/10 van een volledig uurrooster).”
Met andere woorden, zowel werknemers als ambtenaren moeten minstens halftijds werken 
om een bijberoep op zelfstandige basis te kunnen opnemen. Contractuelen in het onderwijs 
eveneens. Enkel statutairen moeten een 60%-uurrooster hebben voor ze zelfstandig in 
bijberoep aan de slag kunnen.
1. Waarom wordt dat onderscheid gemaakt? Waarom geldt voor statutairen de 60%-
norm? Wat is de historiek achter dit onderscheid?
2. In het kader van het aantrekkelijk maken van jobs in het onderwijs, kan zo’n specifieke 
vereiste net afschrikken. Flexibiliteit om naast het onderwijs als zelfstandige aan de 
slag te kunnen gaan, zal de job aantrekkelijker maken.
Is dat geen discriminatie die de minister wilt wegwerken?
3. Wat is de visie van de minister daarop? Zal de minister iets doen om dat onderscheid 
weg te werken?
4. Hoeveel contractuelen in het onderwijs combineren hun job met een statuut van 
zelfstandige in bijberoep? Hoeveel statutairen in het onderwijs? Heeft de minister daar 
zicht op en kan hij de cijfers geven voor de laatste tien jaar?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 132 van 16 november 2023 
van ELISABETH MEULEMAN
1-3.In de onderwijsregelgeving is geen cumulatiebeperking vastgelegd. Ik ga ervan uit dat 
deze beperking terug te vinden is in de regelgeving over het uitvoeren van een 
zelfstandige activiteit. De Vlaamse volksvertegenwoordiger bevraagt beter collega 
Brouns naar het hoe en waarom van deze regel.
4. Mijn administratie beschikt niet over de gevraagde gegevens.
