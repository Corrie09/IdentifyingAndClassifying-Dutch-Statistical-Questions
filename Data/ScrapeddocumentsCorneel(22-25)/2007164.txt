title: Oosterweelwerken - Grondverzet van PFAS-houdende grond
thema: Natuur en Milieu
Openbare werken
pdf link: https://docs.vlaamsparlement.be/pfile?id=2007164
thema link: https://www.vlaamsparlement.be/parlementaire-documenten/schriftelijke-vragen/1771367
SCHRIFTELIJKE VRAAG
nr. 45
van TINNE ROMBOUTS
datum: 13 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Oosterweelwerken  -  Grondverzet van PFAS-houdende grond
Op 10 oktober 2023 lanceert Bond Beter Leefmilieu (BBL) een persbericht met daarin 
verontrustende informatie over PFAS-houdende grond die op de werf op de Antwerpse 
Linkeroever werd gebruikt. Lantis, de bouwheer van de Oosterweelverbinding, zou tussen 
november en december 2021 en tussen maart en april 2022 grote delen van de 
Oosterweelverbinding hebben aangelegd met PFAS-houdende gronden, zonder dat het 
daar een omgevingsvergunning voor had. De Vlaamse Omgevingsinspectie heeft een 
proces-verbaal opgesteld om dit ‘illegaal gebruik van vervuilde grond’ aan te klagen. 
Deze feiten speelden zich af terwijl er in het Vlaams Parlement een onderzoekscommissie 
PFAS-PFOS plaatsvond. In de onderzoekscommissie werd minstens te kennen gegeven dat 
er op geen enkele manier vervuilde grond geïmmobiliseerd zou worden die met andere 
woorden moeilijk of onmogelijk nog te saneren valt. Nu wordt er gesteld dat er toch illegaal 
vervuilde grond onder het wegdek zou zijn gebruikt. 
Overzichtelijk chronologisch overzicht per case (2):
1. Over welke grond (locatie, hoeveelheid, vervuilingsgraad en juridisch statuut) gaat het 
precies?
a) Welke toestemmingen of documenten waren nodig om deze grond te verplaatsen?
b) Wanneer zijn deze toestemmingen/documenten aangevraagd?
c) Welke toestemmingen/documenten zijn niet aangevraagd?
2. Welke toestemmingen/vergunningen zijn (definitief) verleend en welke niet?
3. Hoeveel ton van deze gronden zijn wanneer (data) verplaatst naar waar (locatie)?
4. Indien de nodige definitieve vergunningen/toestemmingen niet aanwezig waren op het 
moment van het grondverzet, wie heeft opdracht gegeven om dit grondverzet effectief 
uit te voeren?
5. Indien de nodige definitieve vergunningen/toestemmingen wel aanwezig waren op het 
moment van het grondverzet, wie heeft opdracht gegeven om dit grondverzet effectief 
uit te voeren?
6. Wanneer is het proces-verbaal door het Departement Omgeving opgemaakt? Wat was 
de aanleiding van de opmaak van het pv (toevallige controle, melding derde, melding 
overheidsdienst, melding aanvrager…)?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 45 van 13 oktober 2023
van TINNE ROMBOUTS
De grondverzetsprocedure wordt gevoerd bij en gehandhaafd door een erkende 
bodembeheerorganisatie, zijnde een sectororganisatie. Vanuit het beleidsdomein 
Omgeving kunnen er dus geen uitspraken gedaan worden over de toestand en 
grondbewegingen op de werf. Ik verwijs u dan ook door naar collega-minister Lydia 
Peeters.
Wel kan ik u meegeven dat in de technische verslagen de uit te graven bodemmaterialen 
worden beoordeeld naar de herbruikbaarheid volgens de grondverzetsregeling. 
Herbruikbare bodemmaterialen kunnen vervolgens gebruikt worden met toepassing van 
de traceerbaarheidsprocedure van de bodembeheerorganisatie. Als de bodemmaterialen 
niet op rechtmatige manier worden of kunnen worden gebruikt, zijn de bodemmaterialen 
te beschouwen als afvalstoffen. Als de bodemmaterialen niet kunnen worden gereinigd, 
worden ze beheerd conform de bepalingen van het Materialendecreet. 
In de periode tussen conformverklaring en schorsing van de technische verslagen konden  
de gronden verplaatst worden met een grondverzetstoelating.  
Om bodemmaterialen toe te passen, zijn er vooreerst een conformverklaring van het 
technisch verslag nodig, en vervolgens een of meerdere grondverzettoelating(en). De 
conformverklaring en de grondverzettoelating(en) worden afgeleverd door een erkende 
bodembeheerorganisatie.
Aangaande het proces-verbaal kan ik u meegeven dat er op 19 september 2023 op vraag 
van Lantis een overleg plaatsvond met de afdeling Handhaving van het Departement 
Omgeving. Tijdens dit overleg lichtte Lantis toe dat ze afstand zou gedaan hebben van de 
technische verslagen. Hierbij verklaarden de vertegenwoordigers van Lantis ook dat er 
gronden verzet en toegepast geweest zijn op de werf onder deze technische verslagen, 
maar wel in de periode dat ze conform waren namelijk tussen november 2021 en december 
2021 (voor de schorsing van 29 december 2021) en tussen maart 2022 en april 2022 (voor 
de schorsing van 19 april 2022). Tijdens dit overleg werd er ook meegedeeld dat hierbij in 
totaal 146.750 m³ grond met PFAS met een concentratie van maximaal 47 µg/kg ds (droge 
stof) toegepast was als bouwkundig bodemgebruik samen met andere intern of extern 
aangevoerde zuivere gronden. De gronden werden meer specifiek op volgende locaties 
toegepast:
- 83.620 m³ Scheldetunnel;
- 56.638 m³ Knoop Sint Anna;
- 6.492 m³ Knoop Antwerpen West.
Er werden ook 88.904 m³ PFAS-houdende gronden met een concentratie van maximaal 47 
pg/kg ds PFAS in stock geplaatst.
Op 2 oktober 2023 stelde de OVAM de afdeling Handhaving in kennis van de effectieve 
intrekking van volgende handelingen van de Grondbank:
- de conformverklaring van technisch verslag - nr.2015-22-301125 van 5 maart 
2022;
- de conformverklaring van technisch verslag - nr.2015-22-301327 van 9 maart 
2022;
- de grondverzettoelating – Nr. 5015-22-301125.01 van 7 maart 2022;
- de grondverzettoelating - Nr. 5015-22-301125.02 van 7 maart 2022.
Door de intrekking van de conformverklaring van de technische verslagen wijzigt de 
juridische status van deze reeds toegepaste  gronden van bodem naar afvalstof.
Het niet-tijdig afvoeren van afvalstoffen is een schending van artikel 4.1.6.1 van VLAREM 
ll, en is ook in strijd met artikel 12 van het decreet betreffende het duurzaam beheer van 
materiaalkringlopen en afvalstoffen.
De afdeling Handhaving van het Departement Omgeving heeft daarom op 4 oktober 2023 
een pv opgesteld voor deze milieuschendingen.
