title: Elektrische tweedehandsvoertuigen - Stimuli
thema: Mobiliteit en Verkeer
pdf link: https://docs.vlaamsparlement.be/pfile?id=2059728
thema link: https://www.vlaamsparlement.be/parlementaire-documenten/schriftelijke-vragen/1823025
SCHRIFTELIJKE VRAAG
nr. 855
van MARINO KEULEN
datum: 24 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Elektrische tweedehandsvoertuigen  -  Stimuli
In de Commissie voor Mobiliteit en Openbare Werken is al dikwijls het beeld opgevoerd 
van de voorspelde mislukking van het invoeren van elektrisch rijden:
- niet betrouwbaar;
- te duur;
- niet genoeg laadpalen;
- het elektrische net zal het niet aankunnen.
Het bleek echter dat men voor zijn beurt sprak en vooral geen rekening houdt met het feit 
dat niet alles van dag één elektrisch moet zijn en het dus over een proces gaat dat 
geleidelijk aan ingevoerd wordt.
Dus werden nieuwe donderwolken bovengehaald onder meer dat de 
tweedehandsvoertuigen vooral naar het buitenland verhuisden en ook de subsidieregeling 
waarbij particulieren een vergoeding krijgen voor de aankoop van een elektrische wagen 
werd verguisd.
Wat blijkt echter: doordat de premie werd ingevoerd, kwam er een boost in de verkoop 
van de tweedehandsmarkt in België en vooral in Vlaanderen.
De cijfers: In Wallonië ging het van 299 naar 487, een stijging van 62,9%. En in Brussel 
van 49 naar 108, iets meer dan een verdubbeling. Maar in Vlaanderen ging het als een 
raket met een stijging in het eerste kwartaal van 655 naar 1981 of een toename met 
202,4%.
Volgens journalisten van Het Laatste Nieuws is de oorzaak de premie die in Vlaanderen 
werd ingevoerd.
Zoals er in het verleden vragen daarover werden gesteld in de commissie is het dus tijd 
om die vragen opnieuw te stellen.
1. Hoe wil de minister de succesvolle transitie verder blijven bewerkstelligen?
2. Er komen verkiezingen aan en dus per definitie ook een nieuwe regering. 
Zijn de diensten van de minister ook een plan van aanpak aan het voorbereiden dat 
ze aan de regeringsonderhandelaars kunnen overhandigen zodat zij de ingeslagen weg 
kunnen aanhouden?
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 855 van 24 april 2024
van MARINO KEULEN
1. Het klopt dat de transitie naar elektrische voertuigen (EV) aan een snel tempo bezig 
is in Vlaanderen en dat de inspanningen van de overheid daar in belangrijke mate 
aan hebben bijgedragen. De voorbije maanden is het aantal EV enorm gestegen. 
Waar er vorig jaar slechts 1,6% marktaandeel was voor particulieren die EV kochten, 
is dat in de eerste 3,5 maanden van dit jaar al gestegen naar 4,5%. Het totale 
marktaandeel van EV in Vlaanderen is gestegen van 22,1% in 2023 naar 27,2% nu in 
de eerste maanden van 2024. De Vlaamse overheid is er samen met de sector ook in 
geslaagd om een grote hoeveelheid (semi-)publieke laadpalen uit te rollen die ervoor 
zorgen dat de drempel van de laadonzekerheid werd weggewerkt. De kaap van de 
35.000 laadpunten wordt waarschijnlijk deze maand gerond.     
Het komt er vooral op aan om de ingezette weg verder te bewandelen en als overheid 
blijvend stimulansen te geven. Het einddoel en de weg er naartoe zijn bepaald en de 
beleidsinstrumenten werden vorm gegeven. Er ligt een regelgevend kader voor zero-
emissie voertuigen; er is een visie tot 2030 en er ligt een laadstrategie tot 2025, die 
aangevuld kan worden tot 2030. Er is gewerkt met project calls voor het private 
domein en met centraal gecoördineerde concessies voor het openbare domein om de 
laadinfrastructuur uit te rollen, zowel in steden en gemeenten, met trage laders en 
clusters van snelladers, als langs de snelwegen en grote verkeersassen, met elke 25 
km de ultrasnelladers. 
2. Bij de administratie is er al geruime tijd een CPT-team aan de slag dat voor 
continuïteit kan zorgen, evenals de transitiemanager. Er wordt door hen gewerkt aan 
evaluaties en een vervolg op de CPT-visie in lijn met de ideeën en strategie rond de 
transitie die ik heb uitgevoerd. Dit zal ook aan de volgende Vlaamse Regering worden 
bezorgd.
