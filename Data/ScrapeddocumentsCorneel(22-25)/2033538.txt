title: Zorginstellingen - Sluiting van afdelingen wegens personeelstekorten
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2033538
thema link: https://www.vlaamsparlement.be/parlementaire-documenten/schriftelijke-vragen/1794294
SCHRIFTELIJKE VRAAG
nr. 187
van JEREMIE VANEECKHOUT
datum: 12 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorginstellingen  -  Sluiting van afdelingen wegens personeelstekorten
Het woonzorgcentrum Ten Weldebrouc in Willebroek besliste begin dit jaar om één van de 
zes afdelingen tijdelijk te sluiten. Door een tekort aan zorg- en verpleegkundigen kunnen 
ze in het woonzorgcentrum de zorgkwaliteit niet altijd meer garanderen. 
Eerder lazen we ook al over sluitingen van afdelingen in algemene ziekenhuizen, 
bijvoorbeeld in Deurne of Eeklo wegens een tekort aan personeel.
Graag een overzicht van alle zorginstellingen (in de brede zin) die onder de bevoegdheden 
van de minister vallen, waar in de voorbije drie jaar afdelingen al dan niet tijdelijk werden 
gesloten wegens personeelsgebrek.
Daarbij graag telkens vermelding van begin en desgevallend einde van de sluiting, het 
soort afdeling en het aantal bedden dat daarbij werd afgebouwd, opgesplitst per aard van 
instelling en per provincie. 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 187 van 12 januari 2024
van JEREMIE VANEECKHOUT
De administratie VAPH ontving in de voorbije jaren enkele signalen van leefgroepen die 
(tijdelijk) moesten sluiten omwille van personeelskrapte of waar personeelskrapte dreigde. 
De erkenningen en vergunningen van het VAPH bevatten geen vastgelegde capaciteiten 
voor verblijf. Hierdoor kunnen VAPH-diensten en voorzieningen maximaal inspelen op de 
wijzigende vragen van hun (potentiële) cliënten. Evoluties in de aangeboden ondersteuning 
kunnen ook het gevolg zijn van deze flexibiliteit. Zorgaanbieders moeten sluitingen van 
leefgroepen in dat opzicht ook niet systematisch melden. Het VAPH heeft dan ook geen 
globaal beeld daarover.
Wat betreft de residentiële ouderenzorg (woonzorgcentrum, centrum voor kortverblijf, 
centrum voor dagverzorging, groep van assistentiewoningen, centrum voor herstelverblijf) 
heeft het Departement Zorg geen zicht op het aantal sluitingen van afdelingen naar 
aanleiding van personeelstekorten. 
Ziekenhuizen sluiten tijdelijk afdelingen om verschillende redenen, zoals personeelstekort, 
lage bezetting (zomersluitingen), kortdurende infrastructuurwerken, … Er is geen 
verplichting om tijdelijke sluitingen systematisch te melden aan de overheid. Het 
Departement Zorg heeft daarom geen lijst van het aantal ziekenhuisbedden dat tijdelijk is 
gesloten. Een dergelijke systematische bevraging wordt ook niet overwogen omdat dit een 
belangrijke administratieve belasting van de ziekenhuizen met zich mee zou brengen.
De opvolging van de signalen die vanuit voorzieningen Jeugdhulp naar boven kwamen 
omtrent de impact van personeelskrapte op de trajecten van jongeren, en hun verblijf in 
leefgroepen, toonde aan dat er op een heel diverse manier oplossingen gezocht worden 
voor deze problematiek, op maat van de verschillende organisaties. Hierdoor kan een 
sluiting van een afdeling bijna steeds vermeden worden. Op 19 oktober 2022 werd een 
nota bezorgd aan alle jeugdhulporganisaties, waarin mogelijke acties – zowel preventief 
als curatief –, beschreven worden, en waarin de verwachtingen opgesomd zijn ten aanzien 
van de organisaties die kampen met een personeelstekort. In deze nota werd ook de online 
tool opgenomen waarin organisaties hun maatregelen moeten registreren wanneer hun 
werking door personeelstekort geïmpacteerd wordt. Systematische gegevens over de 
impact van personeelstekort op een jeugdhulporganisatie zijn dus pas beschikbaar sinds 
november 2022. Als bijlage gaat een overzicht van de ontvangen meldingen. Momenteel 
zijn er 7 voorzieningen die aangeven maatregelen te nemen omwille van personeelskrapte. 
Capaciteiten kunnen we niet geven, omdat een sluiting enerzijds betrekking heeft op 
afdelingen van voorzieningen en het capaciteitsbeheer op de volledige voorziening 
bijgehouden wordt en anderzijds niet absoluut is omdat er vanuit andere afdelingen (deels) 
gedepanneerd wordt.
BIJLAGE
Overzicht van de ontvangen meldingen
