title: Personen met een handicap in prioriteitengroep 3 - Bevraging over nood aan praktische hulp
thema: Welzijn en Gezin
pdf link: https://docs.vlaamsparlement.be/pfile?id=2051124
thema link: https://www.vlaamsparlement.be/parlementaire-documenten/schriftelijke-vragen/1807624
SCHRIFTELIJKE VRAAG
nr. 264
van TINE VAN DER VLOET
datum: 28 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Personen met een handicap in prioriteitengroep 3  -  Bevraging over nood aan praktische 
hulp
In de beleids- en begrotingstoelichting (BBT) Welzijn, Volksgezondheid en Gezin van 2024 
wordt vermeld dat men verder aan de slag zal gaan met de bevraging van de wachtenden 
in prioriteitengroep 3. 
Enerzijds moet er een beter inzicht worden verkregen in de vormen van ‘praktische hulp’ 
die de wachtenden precies willen krijgen. Anderzijds moet er inzicht worden verkregen in 
de (on)bekendheid van de wachtenden die een beroep doen op diensten voor gezinszorg. 
Op de website van het Vlaams Agentschap voor Personen met een Handicap (VAPH) staat 
te lezen dat 2500 zorgvragers uit prioriteitengroep 3 een uitnodiging kregen om een 
vragenlijst in te vullen over nood aan praktische hulp. Deelnemen kon tot 31 december 
2023. Er staan ongeveer 13.000 wachtenden in die prioriteitengroep.
In opvolging daarvan heb ik de volgende vragen. 
1. In het verslag van de begrotingsbespreking staat te lezen dat er extra maatregelen 
zijn voor mensen in prioriteitengroep 3, maar zonder budget. De minister stelde dat 
ze zich wil laten leiden door de beleidsaanbevelingen in de bevraging en trekt daarvoor 
6 miljoen euro uit. 
Waarvoor zal die 6 miljoen euro specifiek gebruikt worden? Kan de minister daar meer 
duidelijkheid over geven?
2. Op de website van het VAPH staat te lezen dat er 2500 zorgvragers uitgenodigd werden 
om aan de bevraging deel te nemen. 
Hoeveel van die personen namen effectief deel? Is dat volgens de minister voldoende 
om van representativiteit te spreken? Wie voerde de bevraging uit? 
3. Kan de minister de vragenlijst bezorgen die de wachtenden in prioriteitengroep 3 
konden invullen? 
4. Tegen wanneer worden de resultaten van de bevraging verwacht? Wat zal er gebeuren 
met de resultaten? 
5. Heeft de minister zicht op het aantal personen met een beperking die een beroep doen 
op de diensten gezinszorg? Zo ja, graag een overzicht voor de jaren 2020, 2021, 2022 
en 2023.
6. In de begroting 2024 staat ook te lezen dat de diensten gezinszorg bevraagd zullen 
worden om hun ervaringen in het ondersteunen van personen met een handicap te 
delen. 
Werden de diensten gezinszorg al bevraagd? 
Zo ja, hoeveel personen/diensten gezinszorg namen deel aan de bevraging en tegen 
wanneer verwacht de minister de resultaten? Kan de minister de vragenlijst bezorgen? 
Zo niet, wanneer zullen ze bevraagd worden?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 264 van 28 februari 2024
van TINE VAN DER VLOET
1. De administratie zal dit project nog concreter uitwerken en afstemmen met de sector. 
Opzet is om los van RTH-mogelijkheden ook alternatieven te bekijken die oplossingen 
bieden op de zorgnoden binnen de prioriteitengroep 3 (PG3).
2. Om betrouwbare antwoorden te bekomen op de onderzoeksvragen werd op voorhand 
aan de hand van theoretische en statistische berekeningen bepaald dat er minstens 
840 personen moeten deelnemen aan de bevraging. Uit voorzichtigheids-
overwegingen werd er een responsgraad van slechts 30% verondersteld (dit is conform 
normen binnen enquêteonderzoek) waardoor er in totaal 2.800 personen in PG3 via 
brief werden uitgenodigd.
Op het einde van de dataverzamelingsperiode (6 weken) werden 1.500 ingevulde 
vragenlijsten geregistreerd (responsgraad van 54%). Omdat dit aantal de minimale 
respons (840) ruimschoots overtrof, werd ervoor gekozen om enkel de volledig 
beantwoorde vragenlijsten mee te nemen. Dit aantal betreft 38% van de uitgestuurde 
brieven (2.800 exemplaren), wat voor enquêteonderzoek een zeer goede 
responsgraad is. 
Het VAPH ziet het huidige onderzoek als een vervolgonderzoek en liet daarom het 
onderzoek zelf uitvoeren door zijn eigen onderzoekers van het team wetenschappelijk 
onderzoek (in concreto: een doctor in de sociologie en een doctor in de psychologie, 
in nauwe samenwerking met een team van beleidsondersteuners, cijfer-experts en 
projectondersteuners).
3. Als bijlage vindt u de papieren versie van de vragenlijst. De bevraging werd bij 
voorkeur elektronisch ingevuld via de online tool Qualtrics maar er kon ook een 
papieren versie van die bevraging opgevraagd worden. Er werd ook een mogelijkheid 
geboden om de vragenlijst telefonisch samen met een projectmedewerker in te vullen. 
4.Het onderzoek rond praktische ondersteuning voor personen met een handicap uit 
prioriteitengroep 3 bestaat eigenlijk uit 2 aparte luiken. 
Luik 1 is de bevraging van zorgvragers zelf die u in bijlage vindt. Deze werd opgemaakt 
door het VAPH in samenwerking met het Departement zorg. Het VAPH is momenteel 
volop bezig deze bevraging te analyseren. Het VAPH streeft ernaar in de loop van april 
beleidsvoorstellen te doen. Luik 2 is een extern onderzoek dat uitgevoerd wordt door 
onderzoekers van de Thomas More Hogeschool bij thuiszorgdiensten en hun 
doorverwijzers. In het najaar verwacht het VAPH beleidsconclusies .     
5. Het Departement Zorg heeft geen cijfers over het aantal personen met een beperking 
die een beroep doen op de diensten voor gezinszorg. 
6. Zoals toegelicht in vraag 4 is er ook een onderzoek dat uitgevoerd zal worden door de 
onderzoekers van de Thomas More Hogeschool dat zich meer richt op de visie vanuit 
de diensten gezinszorg en hun doorverwijzers. De bevraging zou concreet uitgewerkt 
worden aan de hand van een aantal focusgroepen. Deze focusgroepen zullen plaats 
vinden in de maanden april tem juni.
BIJLAGE
Bevraging van zorgvragers
