title: Onderzoek 'Kosten en bijdragen van cliënten in de jeugdhulp' - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2051133
thema link: https://www.vlaamsparlement.be/parlementaire-documenten/schriftelijke-vragen/1809156
SCHRIFTELIJKE VRAAG
nr. 275
van KATRIEN SCHRYVERS
datum: 1 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Onderzoek 'Kosten en bijdragen van cliënten in de jeugdhulp'  -  Stand van zaken
In 2021-2022 liep het onderzoek ‘Kosten en bijdragen van cliënten in de jeugdhulp’ om 
enerzijds het systeem van de gebruikersbijdragen in kaart te brengen over de verschillende 
sectoren uit de jeugdhulp heen, en anderzijds een inventarisatie te maken van de andere 
kosten die cliënten dragen, en ook van uitkeringen en premies die ze ontvangen (gelieerd 
aan hun verblijf in de jeugdhulp). Oogpunt van het onderzoek was te komen tot een 
richtinggevend kader dat in kaart brengt welke kosten de voorzieningen dragen en welke 
kosten (kunnen) worden doorgerekend aan de gebruiker.
In het onderzoeksrapport worden negen aanbevelingen geformuleerd. Op basis daarvan 
werd een beleidstraject opgestart en werden verdere inzichten verkregen over zaken die 
een afgestemd beleid faciliteren dan wel bemoeilijken, zo vernam ik in antwoord op mijn 
schriftelijke vraag nr. 938 van 8 augustus 2023. Vanuit die inzichten werden een aantal 
principes geformuleerd. 
Een volgende stap zou zijn om met de belangrijkste stakeholders, organisaties uit de 
diverse sectoren (Opgroeien en Vlaams Agentschap voor Personen met een Handicap 
(VAPH)), jongeren en ouders in gesprek te gaan, om ook hun ideeën mee te nemen in de 
uitwerking van een transparant en rechtvaardig bijdragesysteem. Na die gesprekken, die 
in het najaar 2023 zouden plaatsvinden, zou men in 2024 tot een sneuvelvoorstel moeten 
komen.
1. Welke verdere stappen werden nog gezet in navolging van het onderzoek en om te 
komen tot een transparant en rechtvaardig systeem met het betrekken van kosten en 
bijdragen van cliënten in de jeugdhulp?
2. Wat is de stand van zaken met betrekking tot het opmaken van een sneuvelvoorstel? 
Wat zijn daarbij de belangrijkste principes? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 275 van 1 maart 2024
van KATRIEN SCHRYVERS
1. Het onderzoek naar de kosten van en de bijdragen aan cliënten in de jeugdhulp (en 
het traject ‘Kind van de rekening’) maakt een inventaris op van hoe de diverse kosten 
door cliënten gedragen worden in de jeugdhulp.
Naar aanleiding van dit onderzoek werd met de belangrijkste aanbeveling aan de slag 
gegaan: het ontwikkelen van een duidelijke gedeelde beleidsvisie op het omgaan met 
kosten en bijdragen.
In een eerste fase werd input verzameld uit verschillende bronnen (eerder onderzoek, 
inzichten uit wetenschappelijke hoek, en visies van relevante beleidsverant-
woordelijken).
In een volgende fase wordt aan de hand van een veranderingstheorie toegewerkt naar 
een gedeeld kader van waaruit verschillende scenario’s getoetst en verder ontwikkeld 
kunnen worden.
2. Zoals hierboven aangegeven is de eerstvolgende stap om toe te werken naar 
consensus over de doelstellingen die met een nieuwe kosten- en bijdrageregeling 
bereikt kunnen en moeten worden. Gezien de verwevenheid met de ontwikkelingen 
binnen het kaderdecreet geïntegreerd jeugdhulp- en gezinsbeleid, en het feit dat het 
legistiek proces voor dit decreet nog loopt, wordt een nieuwe timing opgesteld van 
zodra het decreet goedgekeurd is.
