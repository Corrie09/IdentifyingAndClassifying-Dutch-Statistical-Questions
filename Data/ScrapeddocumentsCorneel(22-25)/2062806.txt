title: Mijn VerbouwPremie - Beroepsprocedure
thema: Energie
Wonen
pdf link: https://docs.vlaamsparlement.be/pfile?id=2062806
thema link: https://www.vlaamsparlement.be/parlementaire-documenten/schriftelijke-vragen/1818087
SCHRIFTELIJKE VRAAG
nr. 502
van ROBRECHT BOTHUYNE
datum: 5 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mijn VerbouwPremie  -  Beroepsprocedure
Al wie investeert in een bestaande woning, appartement, appartementsgebouw of 
een niet-woongebouw (bijvoorbeeld een bedrijfspand of kantoorgebouw), zal afhankelijk 
van de doelgroep waartoe hij of zij behoort financiële steun kunnen aanvragen voor 
investeringen in energie-efficiëntie (zoals dakisolatie, muurisolatie, vloerisolatie, 
hoogrendementsglas, zonneboiler, warmtepomp, warmtepompboiler 
en gascondensatieketel) en investeringen in woningkwaliteit (elektriciteit en sanitair, 
binnenrenovatie, ramen en deuren).
Op de website staat nog:
- “U weet binnen de 8 maanden of uw premieaanvraag al dan niet is goedgekeurd. Deze 
behandelingstermijn is de uiterlijke en wettelijke termijn. 
- Heeft u na 8 maanden geen bericht ontvangen over uw dossier, dan hebt u gedurende 
1 maand de mogelijkheid om beroep aan te tekenen tegen stilzitten via Mijn 
VerbouwLoket.
- Indien u niet akkoord bent met de beslissing, hebt u gedurende 1 maand de 
mogelijkheid om beroep aan te tekenen via Mijn VerbouwLoket.”
Het jaarverslag van de Vlaamse Ombudsdienst stelt echter vast dat de beroepstermijn van 
1 maand veel te kort is. De ombudsdienst geeft aan dat burgers tot soms 8 maanden 
moeten wachten op een beslissing en die negatieve beslissing soms zodanig algemeen is 
opgesteld dat zij moeite hebben ze te begrijpen. Daarenboven hebben burgers tijd nodig 
om antwoord te krijgen op hun vragen, om ontbrekende attesten/documenten op te 
vragen/te verkrijgen, om een afspraak te maken met het Energiehuis, …. Daarnaast is niet 
iedereen op de hoogte van de mogelijkheid tot beroepsprocedure. Last but not least kan 
de negatieve beslissing eenvoudiger, duidelijker en omstandiger.
1. Hoeveel beroepsprocedures werden in 2022 en 2023 ingesteld? Graag totaalaantal per 
jaar en opdeling naar provincie.
2. Om de kwaliteit van de dienstverlening te meten en beter in kaart te brengen, is het 
bijhouden van die beroepsprocedures een must. 
Welke criteria zijn er om de beslissing te nemen ze niet bij te houden?
3. Op welke manier zal en kan men momenteel de kwaliteit meten? Via welke tools en 
criteria? Met opzet van welk budget en inzet van hoeveel personeel?
4. Vanwaar de beslissing om 1 maand te geven als beroepsmogelijkheid? Welke waren 
daarbij de criteria?
5. De Vlaamse Ombudsdienst geeft aan dat 1 maand te weinig is om professioneel beroep 
in te stellen na 8 maanden wachten op een beslissing tot premieverwerving. Zij stellen 
een beroepsperiode van 3 maanden voor. 
Wat is de visie van de minister in dat verband? Zal ze de beroepsperiode ruimer 
maken? Zo niet, aarom niet? Zo ja, wanneer zou dat ingaan? 
6. De negatieve beslissing is niet altijd eenvoudig, duidelijk en omstandig opgesteld.
Kan dat beter volgens de minister? 
7. De Vlaamse Ombudsdienst wijst er ook op dat niet iedereen op de hoogte is van de 
mogelijkheid tot beroep. 
Welke maatregelen zal de minister in dat verband nemen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 502 van 5 april 2024
van ROBRECHT BOTHUYNE
1. In 2022 werden er 4 beroepsprocedures opgestart. In 2023 werden er 6.111 
beroepsprocedures opgestart. De gevraagde opdeling per provincie is niet beschikbaar.
2. Zowel de beslissingen als de beroepsprocedures worden wel degelijk bijgehouden. 
Dossiers worden in beroep opnieuw behandeld volgens de wettelijk bepaalde 
procedures en door andere dossierbehandelaars dan die die de dossiers in eerste 
instantie hebben behandeld en beslist. 
3. Op regelmatige basis worden de ingediende beroepen en de bijhorende beslissingen 
geanalyseerd. De analyse stelt ons in staat om systematisch verbeteringen aan te 
brengen in de gehele gebruikerservaring van de Mijn VerbouwPremie en de 
dossierbehandeling en daardoor het aantal beroepen terug te dringen.
4. De beroepstermijn van 1 maand werd ook gehanteerd bij de vroegere renovatiepremie. 
Deze termijn geeft de aanvrager voldoende tijd om in beroep te gaan en zorgt voor 
een vlotte afhandeling van eventuele geschillen. De periode van 1 maand stelt de 
betrokken instanties ook in staat om kort op de bal te spelen wanneer optimalisaties in 
het proces nodig zouden zijn. 
5. Er zijn geen sterke aanwijzingen dat een verlenging van de beroepstermijn noodzakelijk 
is. Als men bij het indienen van het beroep nog niet over alle bijkomende bewijsstukken 
beschikt, kan men hierover een opmerking maken bij het indienen van het beroep en 
later alsnog bijkomende documenten bezorgen, zelfs wanneer de beroepstermijn van 
1 maand verstreken is. Er wordt dus heel pragmatisch met de beroepstermijn 
omgegaan. De aanvrager heeft dus voldoende tijd om met de juiste informatie en 
documenten zijn beslissing in eerste lijn aan te vechten. In een beperkt aantal gevallen 
geven energiehuizen/woonloketten aan dat de beroepsperiode kort is voor die 
aanvragers die door hen begeleid worden en die zelf hun dossier niet kunnen beheren 
en opvolgen. Ook in dit geval volstaat het echter om binnen de termijn van 1 maand 
beroep aan te tekenen, ook al kan men bij het indienen van het beroep nog niet alle 
noodzakelijke bewijsstukken toevoegen. Dit zal nog verder verduidelijkt worden aan de 
intermediairen. 
6. Het is een noodzaak om de negatieve beslissingen helder en begrijpelijk te formuleren. 
Momenteel wordt dit aspect nauwkeurig onderzocht en verbeterd waar nodig. Het doel 
is om ervoor te zorgen dat alle beslissingen, zowel positief als negatief, duidelijk en 
eenvoudig worden gecommuniceerd naar de aanvrager. 
7. Ongeacht een positieve of negatieve beslissing wordt steeds de beroepsmogelijkheid 
toegelicht in de beslissingsbrief. De beslissingsbrief geeft duidelijke instructies over de 
termijn en de procedure om in beroep te gaan tegen de eerstelijnsbeslissing. De 
aanvrager kan via een eenvoudig en goed zichtbaar formulier in het online dossier zijn 
beroep starten.
