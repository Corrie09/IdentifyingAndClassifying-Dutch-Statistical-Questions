title: Jacht - Vergunningen en stroperij
thema: Natuur en Milieu
pdf link: https://docs.vlaamsparlement.be/pfile?id=2001829
thema link: https://www.vlaamsparlement.be/parlementaire-documenten/schriftelijke-vragen/1764880
SCHRIFTELIJKE VRAAG
nr. 13
van BRECHT WARNEZ
datum: 28 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Jacht  -  Vergunningen en stroperij
Jagers in Vlaanderen moeten bij het uitoefenen van de jacht beschikken over een 
jachtverlof of jachtvergunning. Om dat te verkrijgen, moet men eerst slagen voor het 
jachtexamen. Daarna kan men het jachtverlof officieel aanvragen bij de 
arrondissementscommissaris van de desbetreffende provincie. 
Gemiddeld zou een jager ongeveer vier geregistreerde vuurwapens bezitten. Het Vlaams 
Vredesinstituut publiceerde in 2018 een rapport (‘Een schot in de roos? Uitdagingen inzake 
de regulering van de schietsport in Vlaanderen’) waaruit bleek dat er ongeveer 304.000 
vuurwapens geregistreerd staan in het Centraal Wapenregister (CWR). 
Overtredingen van de Vlaamse jachtregelgeving worden zowel door de politie als door 
ambtenaren van het Agentschap voor Natuur en Bos (ANB) vastgesteld.
Gelieve alle gegevens beschikbaar te stellen in Excel.
1. Hoeveel jachtverloven en -vergunningen werden in het Vlaamse Gewest uitgereikt in 
de periode 2018-2023? 
a) Graag een overzicht per jaar en per provincie, met aparte cijfers per type 
jachtverlof en jachtvergunning. 
b) Ziet de minister een stijging of daling in die cijfers? Wat is volgens de minister de 
verklaring daarvoor? 
c) Hoe kijkt de minister naar die evolutie?
2. Hoeveel mensen slaagden in de periode 2018-2023 voor het jachtexamen, graag een 
overzicht per jaar en per provincie, met aparte cijfers per type jachtverlof en 
jachtvergunning. 
3. Heeft de minister gegevens over de leeftijdsopbouw van de Vlaamse jagers? Graag 
een overzicht per leeftijdscohort (18-30; 30-40; 40-50; 50-60; 60-70; 70-80; 80+).
4. a) Hoeveel processen-verbaal heeft het ANB opgemaakt voor stroperij in het kader 
van de jacht in de periode 2018-2023? Graag een overzicht per jaar en per 
provincie, met vermelding van het aantal overtredingen en de geïnde boetes. 
b) Hoe evalueert de minister die cijfers?
5. Plant de minister bijsturingen van dit beleid? Zo ja, graag plan van aanpak met timing 
en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 13 van 28 september 2023
van BRECHT WARNEZ
1. a) Zie gevraagd overzicht in bijlage 1.
b) De cijfers waren altijd stabiel en stabiliseerden ook meteen na een daling tijdens 
het corona-jaar (2020-2021). De instroom van nieuwe geslaagden voor het 
jachtexamen lijkt gelijk aan het aantal mensen die geen jachtverlof meer aanvragen 
of overleden zijn.
c) Er lijkt geen correlatie tussen aantal jagers en de toestand van de populaties 
jachtwild.
2. Zie gevraagd overzicht in bijlage 2.
3. Zie gevraagd overzicht in bijlage 3.
4. a) Een overzicht van de cijfers over stroperij vindt u in de tabel in bijlage 4. Onder 
stroperij wordt verstaan: (1) jagen zonder jachtverlof, jagen op andermans grond, 
jagen in gesloten tijd en jagen met verboden tuigen, (2) vissen zonder visverlof, 
vissen in gesloten tijd en vissen met verboden tuigen en (3) vangen en/of doden 
van beschermde diersoorten. De drie categorieën van stroperij worden apart 
weergegeven. Cijfers over geïnde boetes zijn niet voorhanden bij mijn 
administratie.
b) Deze cijfers liggen in lijn met mijn handhavingsbeleid. Ze tonen dat de 
waakzaamheid voor dit thema belangrijk is en dat die waakzaamheid moet 
behouden worden. Om dit te realiseren, heb ik de afgelopen jaren ingezet op het 
versterken van mijn inspectiediensten en zal ik die inspanning blijven verderzetten.
5. In lijn met de Benelux-afspraken zal ik wettelijke initiatieven nemen om het Franse 
jachtexamen niet langer te erkennen, de niet-erkenning van het Franse jachtexamen 
zat ook verwerkt in het verzamelbesluit faunabeheer dat enkele weken geleden voor 
een eerste keer principieel werd goedgekeurd door de Vlaamse Regering. Verder 
verwijs ik naar mijn antwoord op vraag 4.b. Vanuit de Natuurinspectie zal er uiteraard 
ook verder worden gehandhaafd.
BIJLAGEN
1.Evolutie van het aantal jachtverloven en jachtvergunningen 2018-2023 
2.Evolutie van de jachtexamens 2018-2023
3.Leeftijdsopbouw van de Vlaamse jagers
4.Stroperij: aantal handhavingsstukken per provincie 2018-2023
