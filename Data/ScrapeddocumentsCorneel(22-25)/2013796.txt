title: Test Nederlands voor inburgeraars - Vermindering en vrijstelling inschrijvingsgeld
thema: Integratie en Inburgering
pdf link: https://docs.vlaamsparlement.be/pfile?id=2013796
thema link: https://www.vlaamsparlement.be/parlementaire-documenten/schriftelijke-vragen/1776718
SCHRIFTELIJKE VRAAG
nr. 93
van SAM VAN ROOY
datum: 6 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Test Nederlands voor inburgeraars  -  Vermindering en vrijstelling inschrijvingsgeld
Na lang getreuzel zou de test Nederlands voor inburgeraars vanaf september 2023 eindelijk 
betalend worden - helaas een peulschil die maar 10% van de totale kostprijs dekt, maar 
het is een begin. Het Grondwettelijk Hof heeft nu echter besloten dat het discriminatie ziet 
in de Nederlandse taaltest voor inburgeraars. Vanaf september zouden nieuwkomers deze 
betalende gestandaardiseerde NT2-taaltest moeten afleggen. Coalitiepartner cd&v liet 
overigens echter weten dat zij oproepen om nog geen juridische gevolgen te koppelen aan 
het resultaat van de test, en dat er pas ten vroegste in maart of april 2023 een valide en 
betrouwbare test samengesteld zou kunnen worden.
Ondertussen oordeelde het Grondwettelijk Hof dat “de uitsluiting van verplichte 
inburgeraars van sociale correcties discriminerend is” (ten opzichte van vrijwillige 
inburgeraars). Ook ziet het Hof, hieruit voortvloeiend, een “indirecte discriminatie op grond 
van nationaliteit, gelet op het feit dat een veel hoger percentage van vreemdelingen ertoe 
gehouden is een integratietraject te volgen”. Het Hof vindt het verschil in behandeling niet 
redelijk verantwoord en vernietigt de betrokken artikelen.
Gevolg: verplichte en niet-verplichte inburgeraars hebben nu recht op dezelfde 
vrijstellingen (sociale correcties), wat betekent dat elke inburgeraar - verplicht dan wel 
vrijwillig - een vermindering of vrijstelling van de 180 euro inschrijvingsgeld zou kunnen 
verkrijgen.
1. Wat betekent dit concreet? Hoeveel en welke inburgeraars hebben precies recht op 
een vrijstelling of vermindering van de 180 euro inschrijvingsgeld? Hoe kunnen ze die 
vrijstelling of vermindering verkrijgen en wie betaalt dat?
2. Worden er nu wel of geen juridische gevolgen gekoppeld aan het resultaat van de test? 
Zo ja, vanaf wanneer en met welke gevolgen precies? Zo niet, waarom niet? 
3. Hoe staat het met de koppeling tussen het al dan niet opdagen voor de taallessen en 
het al dan niet slagen voor de taaltest enerzijds en de verblijfsvergunning anderzijds?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 93 van 6 november 2023
van SAM VAN ROOY
De vraagstelling van het Vlaams parlementslid is niet correct. De zinsnede “Het 
Grondwettelijk Hof heeft nu echter besloten dat het discriminatie ziet in de Nederlandse 
taaltest voor inburgeraars” in de vraagstelling strookt niet met de uitspraak van het 
Grondwettelijk Hof die de invoering en modaliteiten van de NT2-test net in hun geheel 
bevestigt. 
Vanaf het schooljaar 2023-2024 is het slagen op de NT2-test, die bestaat uit een 
gestandaardiseerde NT2-test en trajectevaluatie, dan ook een voorwaarde om een 
certificaat voor een opleiding van het taalniveau A2 te behalen. De gestandaardiseerde 
test wordt verder ontwikkeld. Vanaf 1 september 2023 is deelname aan de 
gestandaardiseerde test voor de schriftelijke onderdelen lezen en schrijven verplicht. Er 
zijn ook nu reeds (juridisch) bindende gevolgen. Wie niet deelneemt, kan immers geen 
certificaat behalen. Wie fraude pleegt, kan geen certificaat behalen enz. Er werden met de 
sector afspraken gemaakt over de afname en gevolgen, die werden vastgelegd in een 
afsprakenkader.  
De vernietiging door het Grondwettelijk Hof heeft louter betrekking op de vrijstellingen 
voor de inschrijvingsgelden. Concreet betekent de uitspraak van het Grondwettelijk Hof 
dat de bepaling in het decreet betreffende het volwassenenonderwijs waardoor verplichte 
inburgeraars niet in aanmerking komen voor volledige vrijstelling of vermindering van 
inschrijvingsgeld, vernietigd is.
Exacte cijfers over het aantal inburgeraars met een recht op een vrijstelling zijn nog niet 
beschikbaar omdat de inschrijvingen volop lopende zijn. Pas in de herfst van 2024 kunnen 
er cijfers gegeven worden over het huidige schooljaar.
Mijn collega-minister voor Binnenlands bestuur, Bestuurszaken, Inburgering en Gelijke 
Kansen werkt momenteel aan de uitwisseling van gegevens met de Dienst 
Vreemdelingenzaken over het volledige inburgeringstraject en – attest. Eén van de 
voorwaarden voor de verlening van het statuut is namelijk de inspanning tot integratie. 
