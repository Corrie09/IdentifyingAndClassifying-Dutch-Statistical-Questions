title: Strooibeleid fietspaden - West-Vlaanderen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024737
thema link: https://www.vlaamsparlement.be/parlementaire-documenten/schriftelijke-vragen/1785664
SCHRIFTELIJKE VRAAG
nr. 366
van BRECHT WARNEZ
datum: 6 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Strooibeleid fietspaden  -  West-Vlaanderen
Nu de winter opnieuw in aantocht is, nadert ook het moment dat op de fietspaden gestrooid 
moet worden om die sneeuw- en ijsvrij te houden en zo de veiligheid van fietsers te 
garanderen. Dat is de verantwoordelijkheid van het Agentschap Wegen en Verkeer (AWV), 
dat instaat voor meer dan 7700 kilometer aan fietspaden, onder andere gelegen naast 
gewestwegen.
Daarnaast heeft AWV een proefproject opgestart op de F5 en F72. Tot nu toe zijn er diverse 
organisaties bevoegd voor het sneeuw- en ijsvrij houden van die fietssnelwegen.
Dit is een opvolgvraag van vraag nr. 224 van 10 november 2022.
Gelieve alle gegevens beschikbaar te stellen in Excel.
1. Kan de minister een actueel en concreet overzicht geven van alle plaatsen in West-
Vlaanderen waar de vrijliggende fietspaden vorstvrij worden gemaakt? Graag een 
overzicht per gebruikte methode (zout, nat zout en pekel) per traject, met vermelding 
van het start- en eindpunt (kilometerpunt), het totaalaantal kilometers en de stad of 
gemeente.
2. Kan de minister een actueel en concreet overzicht geven van alle plaatsen in West-
Vlaanderen waar de aanliggende fietspaden vorstvrij worden gemaakt? Graag een 
overzicht per traject, met vermelding van het start- en eindpunt (kilometerpunt), het 
totaalaantal kilometers en de stad of gemeente.
3. De minister heeft al aangekondigd dat ze er voorstander van is om alle fietssnelwegen 
te laten strooien door AWV.
a) Graag een overzicht van het huidige aantal fietspadpekelsproeiers met 
geïntegreerde sneeuwploeg.
b) Hoeveel van die pekelsproeiers werden in 2022 aangekocht, voor welke prijs?
c) Hoeveel van die pekelsproeiers plant de minister aan te kopen in 2023? Is 
daarvoor al een prijs bepaald?
d) Op welke manier evalueert de minister het totaalaantal pekelsproeiers dat het 
Vlaamse Gewest op dit moment ter beschikking heeft?
e) Hoe evalueert de minister het totaalaantal fietspadstrooiers dat het Vlaamse 
Gewest op dit moment ter beschikking heeft? 
4. Uit cijfers van de minister blijkt dat de provincie West-Vlaanderen het meeste van alle 
provincies gebruikmaakt van ingehuurd materiaal van externe aannemers. De minister 
kondigde aan om daarom bijkomende fietspadstrooiers aan te kopen met als doel voor 
alle trajecten over eigen fietspadstrooiers te beschikken.
a) Wordt er in West-Vlaanderen nog altijd significant meer gebruikgemaakt van 
externe aannemers dan in de rest van Vlaanderen?
b) Indien er in West-Vlaanderen nog altijd meer externe aannemers worden gebruikt, 
betekent dat ook dat West-Vlaanderen meer dan de andere provincies afhankelijk 
is van het materiaal van externe aannemers.
i. Hoe evalueert de minister die praktijk, zowel qua effectiviteit, qua kostprijs, 
als qua inzetbaarheid?
ii. Overweegt de minister bijkomende specifieke investeringen voor de provincie 
West-Vlaanderen om sneller te kunnen afstappen van externe aannemers?
iii. Welke maatregelen plant de minister om ook bij uitbesteding van de taken de 
kwaliteit van de strooiacties te garanderen?
5. Hoe evalueert de minister de efficiëntie van de aanpak van vorige winter voor het 
sneeuw- en ijsvrij houden van de fietspaden in West-Vlaanderen?
a) Welke elementen waren zeer goed?
b) Aan welke eventuele punten wordt deze winter extra aandacht gegeven?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 366 van 6 december 2023
van BRECHT WARNEZ
1. In de bijlage vindt u een overzicht terug van alle fietspadtrajecten met hun meest 
gebruikte strooimethode. De verschillende types materieel kunnen echter ook 
ingeschakeld worden op andere trajecten. Afhankelijk van de winterse 
omstandigheden, kan er ook voor gekozen worden om deze trajecten met een ander 
type materieel te behandelen. Binnen het Agentschap Wegen en Verkeer (AWV) is men 
immers van mening dat het materieel veelzijdig moet kunnen worden ingezet. 
2. Aanliggende fietspaden worden in het algemeen gestrooid door de wegenstrooiers 
samen met de weg. Het is echter ook mogelijk dat er stukjes worden meegenomen 
door de fietspadstrooier (zie punt 1).
3. a) Het AWV bezit momenteel 168 stuks eigen fietspadmaterieel. 88 stuks zijn 
fietspadpekelsproeiers met geïntegreerde sneeuwploeg.
b) Voor de aantallen verwijs ik naar uw schriftelijke vraag nr. 224 van 10 november 
2022. Dit was voor een bedrag van € 1.735.321,50.
c) In 2023 werden 32 combi-natzoutstrooiers voor fietspaden en 32 ploegen voor 
fietspaden aangekocht. De totale investering bedroeg € 1.575.873,96.
d) Het AWV zet maximaal in op een uitbreiding van het eigen fietspadmaterieel. In 
2023 beschikte het AWV over 168 stuks fietspadmaterieel voor 202 fietspadroutes. 
Het is de betrachting van het AWV om op termijn voor elke fietspadtraject eigen 
fietspadmaterieel ter beschikking te hebben.
4. a) Voor de winter 2023-2024 zijn in Wegen West-Vlaanderen, net als in alle andere 
provincies, vier districten uitgerust met fietspadmaterieel. Voor de winter 2024-
2025 plannen we alle districten uitgerust te hebben met eigen fietspadmaterieel.
b) Niet van toepassing
5. Er heeft een evaluatie plaatsgevonden van de winter 2022-2023 met betrekking tot 
het ijsvrij maken van fietspaden en/of -snelwegen in Vlaanderen die beheerd worden 
door het AWV. De afgelopen winter leerde ons dat er enkele bijsturingen noodzakelijk 
zijn wat concentratie betreft bij lagere temperaturen. Ook houten fietsbruggen zijn niet 
evident om te behandelen met smeltmiddel en vragen extra aandacht.
Voor het winterseizoen van 2023-2024 heeft het AWV de interne richtlijnen met 
betrekking tot het gebruik van smeltmiddelen aangepast. Deze richtlijnen specificeren 
het type smeltmiddel en de bijbehorende concentratie/hoeveelheid op basis van 
factoren zoals wegdektemperatuur, gladheidtype en eventuele neerslag.
BIJLAGE
Overzicht fietspadtrajecten en strooimethodes
