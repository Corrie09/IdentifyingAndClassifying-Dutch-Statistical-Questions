title: Ventilus - Permanent monitoringsysteem (2)
thema: Energie
Ruimtelijke ordening
pdf link: https://docs.vlaamsparlement.be/pfile?id=2059415
thema link: https://www.vlaamsparlement.be/parlementaire-documenten/schriftelijke-vragen/1815671
SCHRIFTELIJKE VRAAG
nr. 465
van CARMEN RYHEUL
datum: 22 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ventilus  -  Permanent monitoringsysteem (2)
In haar antwoord op mijn schriftelijke vraag nr. 762 van 17 mei 2023 stelde de minister 
expliciet dat het permanent monitoringnetwerk een noodzakelijk onderdeel van het 
Ventilusdossier vormt.
Uit het antwoord op mijn schriftelijke vraag nr. 105 van 8 november 2024 bleek dat de 
resultaten van het monitoring-proefproject, waartoe de minister opdracht gaf in afwachting 
van een volledige uitrol van dit monitoringsysteem, in het voorjaar 2024 beschikbaar 
zouden zijn.
1. Kan de minister dan ook meedelen welke concrete resultaten het proefproject intussen 
heeft opgeleverd?
2. Staat de technologie intussen al feilloos op punt om over te gaan tot een volledige 
uitrol van het door de minister in het vooruitzicht gestelde permanente 
monitoringnetwerk dat bij effectieve realisatie van Ventilus voldoende bescherming 
moet bieden aan de getroffen bevolking tegen langdurige en felle blootstelling aan 
magnetische velden van bovengrondse hoogspanningsverbindingen, of werden op 
basis van het proefproject nog technologische tekortkomingen vastgesteld? Welke 
tekortkomingen werden desgevallend vastgesteld en binnen welke termijn zullen ze 
worden opgelost?
3. Als uit deelvraag 2 blijkt dat er nog altijd geen permanent monitoringsysteem kan 
worden uitgerold dat afdoende bescherming biedt aan de getroffen bevolking, welke 
impact zal een dergelijke situatie dan hebben op de verdere besluitvorming van de 
minister en haar collega-ministers in de Vlaamse Regering in het lopende 
Ventilusdossier? Wordt desgevallend in dat dossier alle besluitvorming on hold gezet 
of wordt een bovengrondse Ventilus zelfs volledig afgevoerd van de regeringstafel?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 465 van 22 maart 2024
van CARMEN RYHEUL
1. Uit het proefproject blijkt dat de sensoren nauwkeurig de magnetische velden van 
hoogspanningsverbindingen kunnen meten. Er werden testen uitgevoerd zowel in labo-
omstandigheden als op het terrein in de omgeving van bestaande 
hoogspanningsverbindingen. Het proefproject toonde eveneens aan dat de 
meetgegevens betrouwbaar worden doorgestuurd naar het dataplatform van het 
Departement Omgeving en dat het mogelijk is om de meetgegevens te laten zien op 
dashboards.
2. De sensoren werden, in samenwerking met Imec, volledig in huis ontwikkeld. De 
sensoren meten nauwkeuring en kunnen data doorsturen. We deden de ontwikkeling 
zelf omdat er geen commercieel beschikbare toestellen beschikbaar zijn die konden 
ingeschakeld worden voor deze toepassing. Tijdens de proef-uitrol werden problemen 
vastgesteld bij een aantal sensoren aangaande een verlies van de verbinding die nodig 
is om de data door te sturen. Er werden een aantal aanpassingen aan de sensoren 
gedaan om dit probleem op te lossen en dat wordt nu verder geÃ«valueerd in het 
proefproject. Volgens de huidige planning zijn er in het najaar 12 sensoren beschikbaar 
op het terrein. Later worden er nog 14 sensoren bijgeplaatst voor de volgende fase van 
het proefproject.
3. Er zijn op dit moment geen problemen vastgesteld die zouden verhinderen dat het 
meetnet verder wordt uitgerold. Verdere stappen in het proefproject bestaan uit de 
productie van bijkomende sensoren, het zoeken naar representatieve meetlocaties en 
het evalueren van de aanpassingen die zorgen voor het betrouwbaarder doorsturen 
van de meetresultaten. Er is bijgevolg geen impact op de lopende 
besluitvormingsprocedure voor Ventilus. Het besluitvormingsproces rond het 
gewestelijk ruimtelijk uitvoeringsplan (GRUP) Ventilus is immers afgerond.
