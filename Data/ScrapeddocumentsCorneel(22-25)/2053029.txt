title: 'Eiwitshift' - Financiering en initiatieven
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2053029
thema link: https://www.vlaamsparlement.be/parlementaire-documenten/schriftelijke-vragen/1811242
SCHRIFTELIJKE VRAAG
nr. 424
van SAM VAN ROOY
datum: 7 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
'Eiwitshift'  -  Financiering en initiatieven
De Vlaamse Regering en de Europese Unie willen, in het kader van hun klimaatbeleid, een 
zogeheten ‘eiwitshift’ doorvoeren.
De regering wil namelijk dat de Vlaming meer plantaardig en minder dierlijk eet. De 
eiwitinname in het Vlaamse eetpatroon zou tegen 2030 moeten bestaan uit 60% 
plantaardige eiwitten en 40% dierlijke. Om die doelstelling te bereiken, wil het agentschap 
Omgeving een nieuw narratief ontwikkelen, om te communiceren over de eiwitshift en om 
de bestaande doelstellingen uit de Green Deal naar eigen zeggen “tastbaar en bruikbaar” 
te maken, en dit door een centrale boodschap de wereld in te sturen: “Kies halfhalf, de 
helft van de week plantaardig.”
Het agentschap Omgeving erkent weliswaar het belang van dierlijke producten. Zo staat 
te lezen: “Dierlijke producten maken deel uit van een gezond en milieuvriendelijk 
voedingspatroon, want zij vormen een belangrijke schakel in ons voedingssysteem en 
dragen bij aan de levering van een aantal essentiële voedingsstoffen.” De hoeveelheid 
vlees en andere dierlijke producten die we consumeren zouden echter leiden tot een 
slechter klimaat, dus zouden we moeten veranderen. Volgens het agentschap zou een 
dergelijke eiwitshift ook goed zijn voor de gezondheid. 
Wetenschappelijke studies daarover zijn echter niet eenduidig. Zo zijn er studies waaruit 
blijkt dat een vegetarisch dieet alleen maar bijdraagt aan een groter gevaar tot een 
vitamine B12-tekort en dat veel consumptie van plantaardige proteïnebronnen bijdraagt 
aan minder cardiovasculaire aandoeningen. Er zijn echter ook studies waaruit blijkt dat 
dierlijke proteïnen superieur zijn voor spieropbouw en een gezond lichaam, hoewel men 
moet opletten met de hoeveelheid vet in bepaalde vleessoorten die vallen onder wat men 
‘rood vlees’ noemt (wegens een groter risico op cardiovasculaire aandoeningen). Dat geldt 
niet voor bijvoorbeeld kip.
In de EU en globalistische lobbygroepen zoals het World Economic Forum (WEF) wordt 
geopperd om over te schakelen op insecten als vleesvervanger, zo ook in Vlaanderen. Zo 
staat te lezen bij het Agentschap Landbouw en Zeevisserij dat de ‘nieuwe eiwitten’, zoals 
algen, insecten, microbiële eiwitten en kweekvlees, een plaats hebben in de menselijke 
voeding. Er zijn studies die suggereren dat ze als proteïnebron gelijkaardig zijn aan melk 
of soja, wat nog steeds inferieur is aan vlees. Insectenconsumptie zou echter ook kunnen 
leiden tot een lagere verteringssnelheid en een vertraagde afgifte van de aminozuren.
Verschillende winkelketens hebben al ingespeeld op de eiwitshift. Zo maakte in 2022 
Delhaize bekend dat het aanbod aan plantaardige producten zal verdubbelen tegen 2025 
en er meer dan 800 vlees- en zuivelvervangers in de rekken moeten liggen. In februari 
2024 raakte echter bekend dat de Vlamingen amper minder vlees en vis eten dan tien jaar 
geleden. In 2014 haalde de Vlaming ongeveer 39 procent van zijn eiwitten uit plantaardig 
eten en de overige 61 procent uit dierlijk eten. In 2023 blijkt dat, met respectievelijk 41 
en 59 procent, nauwelijks te zijn veranderd. Om de eiwitshift te bewerkstelligen, sloot de 
Vlaamse overheid een deal met bedrijven en het middenveld.
1. Hoeveel geld heeft de Vlaamse overheid in deze zittingsperiode in totaal vrijgemaakt 
en gespendeerd om projecten en organisaties te steunen ten behoeve van de 
zogeheten eiwitshift? Welke projecten en organisaties zijn dat precies? Graag een 
uitgebreide toelichting bij elk project en bij elke organisatie (ook in EU- of ander 
verband).
2. Welke initiatieven heeft de minister genomen om de eiwitshift aan te moedigen bij de 
bevolking, en welke initiatieven plant ze desgevallend nog?
3. Wat is de (voornaamste) reden waarom de regering de eiwitshift wil doorvoeren? In 
hoeverre vindt de minister dat de overheid zich mag bemoeien met het eetpatroon van 
de Vlamingen? Hoever mag de overheid daarin volgens haar gaan als de Vlaming 
vasthoudt aan zijn eetgewoonten?
4. Welke initiatieven/maatregelen worden nog besproken of kunnen volgens de minister 
nog worden genomen om tegenvallende resultaten van de eiwitshift te verbeteren en 
de 2030-doelstellingen alsnog te halen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 424 van 7 maart 2024
van SAM VAN ROOY
1-3.De overkoepelende strategie is de Vlaamse eiwitstrategie waarvan mijn collega-
minister Brouns en het Agentschap Landbouw & Zeevisserij de trekkende partij zijn. 
Vanuit mijn bevoegdheden draag ik bij tot de ontwikkeling en uitvoering van de 
strategie. 
De Green Deal ‘Eiwitshift op ons bord’ die ik in 2021 heb ondertekend, is in lijn met de 
Vlaamse eiwitstrategie (en de Vlaamse voedselstrategie). De doelstelling van deze 
Green Deal is trouwens overgenomen binnen de Vlaamse eiwitstrategie die getrokken 
wordt door collega Brouns. 
De eiwitshift past in het kader van het Vlaamse preventieve gezondheidsbeleid van 
collega Crevits door de koppeling met de voedingsdriehoek. De langdurige 
samenwerking met het Departement Zorg en met Gezond Leven getuigt hiervan. Het 
eerste uitgangspunt van de voedingsdriehoek is: ‘eet in verhouding meer plantaardige 
voeding dan dierlijke’. De eiwitshift geeft hier uitvoering aan. Ook in het kader van 
Vlaanderen Circulair en de werkagenda circulaire voedselketen wordt het werk van de 
Green Deal gevaloriseerd ( o.m. de monitoring). 
De eiwitshift is een ambitie die zich afspeelt op meerdere vlakken; niet enkel op vlak 
van consumptie. Zo dekt de Vlaamse eiwitstrategie de hele eiwitketen af: duurzaam 
diervoeder, duurzame dierlijke productie, meer plantaardige eiwitten, meer nieuwe 
eiwitten, meer productdiversiteit en duurzame eiwitconsumptie. Het huidige model van 
eiwitproductie en -consumptie staat wereldwijd onder druk. Er zijn uitdagingen op het 
vlak van strategische voedselzekerheid, klimaat- en milieu-impact, dierenwelzijn en 
volksgezondheid. De eiwitshift is een van de manieren om hierop een antwoord te 
bieden. 
Het staat iedereen vrij om te eten wat hij/zij wil. De eiwitshift sluit inderdaad geen 
dierlijke producten uit, maar wijst op de voordelen van een hoger aandeel plantaardige 
voeding in het voedselsysteem en dus het consumptiepatroon. Daar is de wetenschap 
het over eens. Het is onze taak en morele plicht als overheid om de burger goed en 
juist te informeren over een voedingspatroon dat bijdraagt aan een goede gezondheid 
en leefbare omgeving. Vaker kiezen voor plantaardige producten of gerechten – liefst 
van bij ons – is daar een onderdeel van. Dat doen we niet moraliserend, maar door 
positieve en inspirerende communicatie. 
Een eiwitshift zal ook helpen om het Vlaamse landbouw-voedselsysteem 
toekomstbestendiger te maken. Vlaanderen excelleert op het vlak van onderzoek en 
ontwikkeling rond voeding. Door organisaties zoals het Instituut voor Landbouw- en 
Visserijonderzoek (ILVO) en Flander’s FOOD, maar ook in onze hogescholen en 
universiteiten wordt onderzoek gedaan naar nieuwe en innovatieve toepassingen die 
ten dienste staan van de eiwitshift. Ook onze landbouw- en voedingsindustrie heeft de 
kennis en ervaring in huis om gezonde, voedzame en duurzame producten te maken. 
De brede steun uit de retailsector en voedingsindustrie voor deze Green Deal toont dit 
aan.
Het is belangrijk om zowel op productie als consumptie te werken. Wanneer het gaat 
over de milieu- en klimaatuitdagingen van het voedselsysteem zijn er veel uitdagingen 
waarmee we geconfronteerd worden. Denk aan de stikstofproblematiek, achteruitgang 
van de mondiale biodiversiteit, waterkwaliteit, droogteproblematiek en opwarming van 
het klimaat. Wanneer we streven naar goede en voldoende voedselproductie aan hoge 
kwaliteit en tegelijkertijd de druk op het milieu tot een aanvaardbaar niveau moeten 
brengen, vergroot de eiwitshift de mogelijkheden die we hebben. De grondstoffen voor 
plantaardige eiwitproducten kunnen veel efficiënter geproduceerd worden omdat ze 
minder inputs en landbouwgrond nodig hebben. Sommige teelten hebben ook positieve 
effecten op de landbouw zoals de teelt van vlinderbloemigen die heel efficiënt stikstof 
in de bodem vastleggen. Door een eiwitshift komen dus andere teelten, maar ook 
andere producten in het vizier die lokaal een afzetmarkt kunnen vormen..
Door het nieuwe narratief wordt een complexe beleidsdoelstelling (60/40 naar 40/60) 
tastbaar gemaakt. Onderstaande initiatieven dragen hiertoe bij op verschillende 
vlakken. De Green Deal biedt een platform aan de partners om ervaringen en inzichten 
te delen en om samenwerkingen te verkennen en de partners met elkaar te verbinden. 
Elke partner moedigt op de eigen manier de eiwitshift aan aan klanten, bezoekers, 
personeel en leden. Binnen de Green Deal wordt gezamenlijk kennis opgebouwd door 
onderzoek te doen en bestaande inzichten bij elkaar te brengen. Doorheen de jaren 
werden partners in de kijker gezet met een artikel waarin ze hun eigen visie op de 
eiwitshift konden tonen en lieten zien welke initiateven ze ondernemen. Het 
monitoringsinstrument brengt de evolutie van de eiwitshift in kaart om betere inzichten 
te ontwikkelen. Er is een onderbouwd narratief ontwikkeld waarmee elke partner zelf 
aan de slag kan en werd uitgerold in samenwerking met de partners tijdens een 
socialemediacampagne.
De beperkte middelen die in het kader van de Green Deal eiwitshift worden ingezet, 
zijn dienstig aan meerdere beleidskaders en -doelstellingen.
Er zijn daarnaast nog tal van andere projecten die vanuit de Vlaamse eiwitstrategie 
werden ondersteund. De volgende projecten kaderen binnen de activiteiten van Green 
Deal ‘Eiwitshift’: 
a) Organiseren events en plenaire bijeenkomsten
Doel
In de loop van 2021-2023 werden er zes plenaire bijeenkomsten georganiseerd 
waarin de deelnemers van de Green Deal elkaar konden ontmoeten, kennis 
uitwisselen en samenwerkingen verkennen. Ook boden we ondersteuning aan het 
event ‘Eiwittransitie in Vlaanderen’ van 2022 waarop ruim 200 stakeholders 
bijeenkwamen om de laatste stand van zaken over de eiwitshift te ontdekken. 
Tijdens deze periode werden ook webinars gehouden waar diverse interessante 
sprekers aan bod kwamen. 
Partners
Diverse partners in functie van vergoeding voor eventlocaties (binnen en buiten 
VO), catering, vergoeding sprekers… 
Budget
21.623,50 euro (incl. BTW)
b) Monitoring van de eiwitshift
i. Verkenning monitoring
Doel
In deze studie gaan we in op de vraag: “Hoe kunnen we de evolutie in de tijd 
van de dierlijke en plantaardige eiwitbronnenconsumptie bij Vlamingen 
inschatten?”
Via een selectie van voedingsitems uit de Belgische nationale 
voedselconsumptiepeiling van 2014-2015, kan de Vlaamse eiwitinname van die 
specifieke periode ingeschat worden. Het doel van deze studie is om een 
methodologie voor te stellen voor de monitoring van de dierlijke en plantaardige 
eiwitbronnenconsumptie bij Vlamingen tussen de tienjaarlijkse 
voedselconsumptiepeilingen in, met oog voor de specifieke aspecten in 
Vlaanderen. 
Eindrapport
https://archief.onderzoek.omgeving.vlaanderen.be/Onderzoek-3255056
Partner
KU Leuven
Budget
25.483 euro (incl. BTW)
ii. Ontwikkeling vragenlijst, methodologie, afname en analyse data
Doel
Om de vinger aan de pols te houden over hoe de eiwitshift evolueert is er nood 
aan een accuraat, actueel en allesomvattend monitoringsinstrument. Dit 
instrument meet zowel de eiwitinname als de eiwitaankopen bij de Vlaming. 
Hiervoor is een onderbouwd meetkader opgesteld, werden de data verzameld 
en geanalyseerd in samenwerking met de relevante partners. Op basis van deze 
monitor kunnen we besluiten dat we in 2023 nog relatief ver verwijderd zijn 
van de doelstelling van de Green Deal Eiwitshift op ons bord. Wat betreft de 
eiwitinname zien we een licht positieve evolutie. We zien in de evolutie van de 
eiwitaankopen enkele positieve tendensen, maar deze vertalen zich vooralsnog 
niet in een sterke wijziging in de algemene verhouding tussen plantaardige en 
dierlijke eiwitaankopen. Het valt te bekijken of deze tendensen zich in de 
komende jaren nog zullen doorzetten en of dit inderdaad kan zorgen voor een 
stevige stap in de richting van de doelstelling.
Eindrapport
https://archief.onderzoek.omgeving.vlaanderen.be/Onderzoek-6779233
Partners
Sciensano, VLAM, iVOX
Budget
63.208,38 euro (incl. BTW)
c) Een nieuw narratief voor de eiwitshift
i. Ontwikkeling narratief
Doel
Met de eiwitshift wil de Vlaamse overheid de evolutie naar een 
milieuverantwoord én gezond eetpatroon bestendigen en versnellen. De manier 
waarop we over de eiwitshift communiceren naar een breed publiek speelt 
hierbij een belangrijke rol. Welke woorden gebruiken we? Hoe kunnen we de 
Vlaming overtuigen vaker voor een plantaardige maaltijd te kiezen? En hoe 
zorgen we ervoor dat iedereen mee kan én wil? Deze vragen liggen aan de basis 
van het traject dat we in dit document beschrijven. Onze doelstelling: een 
narratief met concrete aanbevelingen voor de initiatiefnemers van de ‘Green 
Deal Eiwitshift op ons bord’ om te communiceren over de ‘eiwitshift’. We 
bouwden dit narratief in co-creatie met een uitgebreide groep actoren van de 
‘Green Deal’. Aan de basis liggen onderzoek en inzichten van experten op vlak 
van voeding, milieu, klimaat, gezondheid en communicatie. Tot slot testten we 
het narratief bij een diverse groep Vlamingen. 
Eindrapport
op vraag 
Partner
weareDaniel
Budget
43.968,75 euro (incl. BTW)
ii. Ontwikkeling en uitvoering sociale mediacampagne
Doel
Het nieuwe narratief wordt tot bij de burger worden gebracht in een 
communicatiecampagne. Hiervoor maakten we vanuit het oogpunt van 
beleidscoherentie en efficiëntie de koppeling met de voedingsdriehoek van het 
Vlaams Instituut Gezond Leven. Dit werd mede gedaan in co-financiering met 
het Departement Zorg. In het kader van de communicatiecampagne werd een 
communicatiestrategie, communicatiematerialen en een campagnewebsite 
uitgewerkt en werd mediaruimte gekocht op sociale media en op tv. 
Website
www.halfhalf.be 
Partners
Hotel Hungaria, Njam, Vlaams Instituut Gezond Leven + diverse partners 
ontwikkeling materialen
Budget
95.494,95 euro (incl. BTW)
d) Ontwikkeling inzichten en ondersteuning acties rond voedselroutines
i. Onderzoek CO-MEET
Doel
CO-MEET is een gedragsonderzoek dat uitgevoerd wordt door de 
onderzoeksgroep Be4Life van de UGent. CO-MEET staat voor Consumptie-
Opportuniteiten Meten voor de Evaluatie van de EiwitTransitie. Aan de hand van 
een online 24u recall bevraging worden volgende elementen in kaart gebracht: 
welke eiwitbronnen, met wie, wanneer, waar, waarom, welk gevoel daarmee 
gepaard gaat en of er bereidheid is om te switchen naar een plantaardig 
alternatief.  CO-MEET wordt ondersteund door verschillende partners van de 
Green Deal die instonden voor het verzamelen van respondenten over heel 
Vlaanderen. Bijna 2200 unieke respondenten hebben de bevraging ingevuld wat 
leidt tot ruim 4.800 ingevulde vragenlijsten. Zo beschikken we over een ruimte 
dataset van meer dan 45.500 unieke contextbeschrijvingen van een 
voedingsproduct. Door verschillende analyses uit te voeren kunnen we dieper 
ingaan op kansrijke momenten om de eiwitshift te maken en hierop interventies 
te enten. 
Eindrapport
In afronding
Partner
UGent
Budget
70.906 euro (incl. BTW)
ii. Ronde tafel eiwitshift
Doel
Op 22 juni 2022 kwamen experts uit verschillende hoeken van de Belgische 
retail en consumptiegoederenmarkt samen voor een ronde tafel gesprek. Dit 
format bood de experts de mogelijkheid om achter gesloten deuren een vrije 
discussie aan te gaan om zo als collectief op zoek te gaan naar de bouwstenen 
van een nieuw consumptiepatroon. In dit geval gingen we specifiek in op de 
eiwitshift en hoe de markt deze transitie kan vergemakkelijken.
Eindrapport
https://archief.onderzoek.omgeving.vlaanderen.be/Onderzoek-3369205
Partner
Gondola
Budget
12.100 euro (incl. BTW)
iii. Verkenning eiwithub
Doel
Vanuit de Green Deal werkgroep voedselvaardigheden worden acties 
ondersteund om meer inzichten te verwerven rond voedselroutines. Het doel is 
acties rond het verhogen van kennis en kunde over plantaardige eiwitten.  De 
werkgroep maakte een gezamenlijke shortlist van acties. Het concept werd 
geformuleerd als: “het is een B2B2C informatie-tool voor professionals. Het 
bundelt kennis en ontsluit bestaande informatie, en moet professionals helpen 
de eiwitshift waar te maken, binnen hun specifieke B2B of B2C context. Daaraan 
gekoppeld is een eiwit-transitiecoach beschikbaar om de professionals verder 
op weg te helpen om de eiwittransitie vorm te geven.” Dit project werkte een 
concept en businessplan uit voor dit idee van een eiwithub. 
Eindrapport
Op vraag
Partner
Mosquito in the room
Budget
8.566,80 euro (incl. BTW)
4. In de toekomst zal ik verder inzetten op het monitoren van de eiwitshift en de inzichten 
hierrond vergroten. Ook in de communicatie rond de eiwitshift wil ik verder 
ondersteuning bieden om het narratief vrijblijvend tot bij de burger te brengen. Op dit 
moment wordt er een podcast voorbereid die meer inspiratie en handvaten moet 
bieden voor partners in verschillende omgevingen. Het platform van de Green Deal zal 
zijn werk blijven doen om de partners te ondersteunen in het nastreven van de 
doelstelling. 
Ik blijf inzetten op positieve communicatie en faciliteer de partners van de Green Deal 
hierin. In april 2025 loopt de huidige Green Deal af en start de evaluatie van de 
afgelopen jaren. Via overleg met de partners gaan we na hoe de eiwitshift nog beter 
kan gestimuleerd worden.
