title: Nederland en Vlaanderen - Gedeelde handelsmissie naar de Verenigde Staten
thema: Buitenlands beleid
pdf link: https://docs.vlaamsparlement.be/pfile?id=2038197
thema link: https://www.vlaamsparlement.be/parlementaire-documenten/schriftelijke-vragen/1796555
SCHRIFTELIJKE VRAAG
nr. 122
van KARL VANLOUWE
datum: 23 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Nederland en Vlaanderen  -  Gedeelde handelsmissie naar de Verenigde Staten
Vlaams minister-president Jan Jambon leidde van 4 tot en met 7 december 2023 samen 
met de Nederlandse minister-president Rutte een gezamenlijke handelsmissie naar 
Phoenix (Arizona) en San Francisco (Californië). Het is de derde keer dat Vlaanderen en 
Nederland de handen in elkaar slaan om de troeven van de Lage Landen gezamenlijk in de 
verf te zetten in de Verenigde Staten. Na de gezamenlijke handelsmissie reisde de 
minister-president ook door naar Indiana en Michigan.
Het doel van de missie was de samenwerking met de VS op het gebied van handel, 
innovatie en investeringen in de halfgeleiderindustrie te versterken. Vlaanderen, Nederland 
en de Verenigde Staten zijn wereldmarktleiders in de halfgeleiderindustrie waardoor ons 
eigen imec en het Nederlandse ASML, respectievelijk leiders in onderzoek en ontwikkeling 
van chips en de bouw van machines die chips samenstellen, ook aan de handelsmissie 
deelnamen. Samen willen die drie landen complementair samenwerken rond de 
ontwikkeling van geavanceerde technologieën en het omliggende ecosysteem.
Het programma van de buitenlandse missie was goed gevuld met onder andere een bezoek 
aan Luke Air Force Base waar Belgische en Nederlandse luchtmachtpiloten werden opgeleid 
om de nieuwe F-35’s te besturen, maar ook waren er bezoeken aan enkele van de meest 
gerenommeerde kennisinstellingen ter wereld: Arizona State University, Stanford en UC 
Berkeley. 
Na de gedeelde missie reisde de Vlaamse delegatie door naar Michigan en Indiana. Op 8 
december werd een samenwerkingsovereenkomst gesloten met de Amerikaanse staat 
Indiana met de bedoeling om de samenwerking tussen beiden te versterken op het vlak 
van handel, investeringen, onderzoek en ontwikkeling. Een primeur want Indiana is zo de 
eerste Amerikaanse staat waarmee Vlaanderen een samenwerkingsovereenkomst sluit. 
Een tactische keuze van de minister-president want Indiana is niet enkel een 
kennisgedreven economie als Vlaanderen, maar ook een logistiek knooppunt dat als 
toegangspoort dient tot het Amerikaanse heartland, net zoals Vlaanderen een 
toegangspoort vormt tot de Europese markt. Daarnaast ontving de staat Indiana een groot 
deel van de 52 miljard dollar die president Joe Biden uittrok in de Amerikaanse Chips Act, 
waardoor er ook veel opportuniteiten liggen voor Vlaamse bedrijven in de regio. 
1. Hoe evalueert de minister-president zijn bezoek aan de Verenigde Staten?
2. Kan de minister-president de samenwerking met de Nederlandse minister-president, 
net als de vele contacten die ze samen hebben gehad, verder toelichten?
3. De minister-president zette Vlaanderen opnieuw internationaal op de kaart door 
nieuwe banden aan te knopen met de Amerikaanse staat Indiana. 
Kan hij toelichten welke afspraken zijn gemaakt met de gouverneur van Indiana, Eric 
Holcomb, en hoe de samenwerking tussen Vlaanderen en de Amerikaanse staat zich 
in de toekomst zal ontplooien?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 122 van 23 januari 2024
van KARL VANLOUWE
1-2.Gezamenlijke handelsmissies met andere Europese landen of regio’s zijn een goed 
instrument om het open en innovatieve karakter van Vlaanderen te benadrukken 
buiten Europa. Het motto van deze succesvolle Vlaams-Nederlandse handelsmissie 
was: “Let’s drive innovation in semiconductors together”. De halfgeleiderindustrie 
heeft het dagelijkse leven getransformeerd en is een bijzonder belangrijke industrie 
geworden. Het is bij uitstek een globale industrie. De Verenigde Staten is in dit domein 
de belangrijkste partner van Vlaanderen. De deelnemende bedrijven ervaarden de 
nadruk op het open en innovatieve karakter van Vlaanderen in het buitenland als zeer 
positief.
Niet alleen voor de bedrijven, maar ook voor de Vlaamse Regering is het zeer 
belangrijk dat de missie de kans bood om Vlaanderen als innovatieve kennisregio in 
de verf te zetten bij de gouverneurs van Arizona, Indiana en Michigan. 
Het initiatief voor een gezamenlijke handelsmissie kwam er na het Vlaams-Nederlands 
ministerieel overleg dat plaatsvond begin 2023. In de halfgeleiderindustrie zijn 
Vlaanderen en Nederland immers complementair en versterken ze elkaar. Door samen 
op handelsmissie te trekken, maken Vlaanderen en Nederland gebruik van de macht 
van het getal om zo de kansen van de Vlaamse bedrijven te maximaliseren. 
De samenwerking met Nederland verliep vlot. Er werd goed samengewerkt met de 
Rijksdienst voor Ondernemend Nederland en met de Nederlandse ministeries van 
Buitenlandse Zaken, Algemene Zaken en Economie. Ook de ambassade van Nederland 
in België werd nauw betrokken. 
De eerste stop van de gezamenlijke handelsmissie vond plaats in de staat Arizona, 
waar ik een briefing op de Luke Airforce Base over het F-35 gevechtsvliegtuig 
bijwoonde. Daarnaast stond een vergadering met de gouverneur van Arizona en een 
aantal CEO’s op het programma. Tot slot ontmoette ik er de burgemeester van Phoenix 
en bezocht ik het hoofdkwartier van AVNet, een globale leider in de distributie van 
elektronische componenten. 
De tweede stop was Silicon Valley in de staat Californië. Ik bracht er bedrijfsbezoeken 
aan Applied Materials, Microsoft en Advanced Micro Devices (AMD) en ontmoette er de 
president van de Stanford-universiteit, evenals enkele hoog aangeschreven AI-
specialisten aan de Universiteit van Californië. 
3. De staat Indiana is de eerste Amerikaanse staat waarmee Vlaanderen een bilaterale 
samenwerkingsovereenkomst afsloot. Het kadert in de ambitie van Vlaanderen om met 
individuele Amerikaanse staten sterke bilaterale banden uit te bouwen. Specifiek zijn 
naast de banden van de Haven van Antwerpen-Brugge met de Saint Lawrence Seaway, 
ook de banden tussen de Purdue-universiteit en IMEC in het domein van halfgeleiders 
en micro-elektronica verder aangehaald. 
Tijdens mijn aanwezigheid had ik het genoegen een nieuw IMEC-kantoor te openen 
samen met de president van de Purdue-universiteit. Met gouverneur Holcomb 
ondertekende ik een samenwerkingsovereenkomst om beter samen te werken op drie 
domeinen waarin Indiana en Vlaanderen complementair zijn: semiconductoren en 
micro-elektronica, energie en groene economie, en levenswetenschappen. 
Een eerste follow-upmoment zal plaatsvinden tijdens de Indiana Global Economic 
Summit in mei 2024. De Vlaamse vertegenwoordiging en FIT zullen hierbij aanwezig 
zijn. FIT heeft ondertussen een verdere prospectie gepland met het oog op het 
aantrekken van nieuwe investeringen naar Vlaanderen in het domein van de 
levenswetenschappen. FIT boekte hier reeds een eerste succes door het aantrekken van 
het Amerikaanse bedrijf SpectronRx naar Mol voor radiolabeling-activiteiten.  
