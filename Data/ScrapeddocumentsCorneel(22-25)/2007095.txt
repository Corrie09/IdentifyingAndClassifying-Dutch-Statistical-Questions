title: Conflictvrije kruispunten - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2007095
thema link: https://www.vlaamsparlement.be/parlementaire-documenten/schriftelijke-vragen/1769090
SCHRIFTELIJKE VRAAG
nr. 62
van ANNICK LAMBRECHT
datum: 9 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Conflictvrije kruispunten  -  Stand van zaken
In verschillende grootsteden, zoals Antwerpen en Gent, vinden nog steeds vaak zware 
ongevallen plaats op verkeerspunten die niet conflictvrij zijn. Conflictvrije kruispunten zijn 
kruispunten waar fietsers en voetgangers gescheiden van de automobilisten aan de beurt 
komen om over te steken. Zo’n conflictvrije lichtenregeling op kruispunten heeft als 
voordeel dat (onder andere) dodehoekongevallen vermeden kunnen worden.
1. a) Kan de minister een lijst geven - ingedeeld naar provincie en naar gemeente of 
stad - van alle kruispunten die in hun totaliteit (dus alle takken) volledig conflictvrij 
zijn (in absolute aantallen en procentueel)?
b) Kan de minister een lijst geven - ingedeeld naar provincie en naar gemeente of 
stad - van alle kruispunten die momenteel op de lijst van zwarte kruispunten 
staan?
2. Kan de minister per jaar voor de voorbije 3 jaar aangeven hoeveel kruispunten 
conflictvrij gemaakt werden? Graag een opsplitsing naar provincie en gemeente of stad 
en volgens de volgende indeling:
a) aantal regelingen met minstens één volledig conflictvrij geregelde tak;
b) aantal regelingen met op minstens één tak enkel conflictvrij linksaf;
c) aantal regelingen met minstens één semiconflictvrij geregelde tak.
3. Welk aandeel van de kruispunten in Vlaanderen, beheerd door het Agentschap Wegen 
en Verkeer (AWV), is intussen conflictvrij? Graag de recentste stand van zaken (met 
vermelding van datum) en een opsplitsing naar provincie en naar gemeente of stad 
volgens de volgende indeling:
a) aantal regelingen met minstens één volledig conflictvrij geregelde tak;
b) aantal regelingen met op minstens één tak enkel conflictvrij linksaf;
c) aantal regelingen met minstens één semiconflictvrij geregelde tak.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 62 van 9 oktober 2023
van ANNICK LAMBRECHT
1. a) Bijlage 1 geeft een overzicht van alle kruispunten in beheer van het Agentschap 
Wegen en Verkeer (AWV) die op datum van 9 oktober 2023 volledig conflictvrij zijn. 
In totaal zijn 384 kruispunten volledig conflictvrij. De indeling per provincie is als 
volgt:
•Antwerpen: 131
•Limburg: 68 
•Oost-Vlaanderen: 50
•Vlaams-Brabant: 65
•West-Vlaanderen: 70
b) In bijlage 4 vindt u alle punten op de dynamische lijst van gevaarlijke punten van 
2022, gelegen aan een verkeerslichtengeregeld kruispunt op het moment van 
publicatie van de lijst. 
2. Sinds 2020 werden tot op 9 oktober 2023 467 kruispunten aangepast conform het 
Actieplan Verkeerslichten, waarbij o.a. een maximaal conflictvrije lichtenregeling werd 
voorzien. De aantallen per jaar zijn hieronder weergegeven:
•2020: 119
•2021: 134
•2022: 141
•2023: 73
Bijlage 2 geeft een overzicht van de betreffende kruispunten, waarbij per kruispunt 
o.a. de gemeente, de provincie, het jaartal waarin het kruispunt werd aangepast, en 
de mate van conflictvrijheid wordt weergegeven. 
Bij de mate van conflictvrijheid dient opgemerkt te worden dat het AWV in 2017 de 
rapportering omtrent de mate van conflictvrijheid van de lichtenregelingen in haar 
beheer aangepast heeft om op die manier de kruispunten in hun totaliteit te kunnen 
quoteren op hun conflictvrijheid. De rapportering in de door u gevraagde indeling kan 
bijgevolg niet aangeleverd worden. Sinds 2017 worden de kruispunten op het vlak van 
conflictvrijheid ingedeeld in drie categorieën:
•Een kruispunt wordt als volledig conflictvrij beschouwd wanneer voor alle 
takken van het kruispunt geen (secundaire) conflicten toegestaan worden 
door de lichtenregeling. Dit wil zeggen dat wanneer een weggebruiker groen 
krijgt in een dergelijke lichtenregeling, hij geen voorrang meer dient te 
verlenen op het kruispunt aan andere weggebruikers zoals actieve 
weggebruikers of gemotoriseerd vervoer.
•Een kruispunt wordt ingedeeld als ‘gedeeltelijk conflictvrij en/of 
veiligheidsverhogende maatregelen’ als een of meerdere takken (maar 
niet allemaal) conflictvrij zijn en/of wanneer er maatregelen genomen zijn die 
de veiligheid van actieve weggebruikers verhogen, zoals:
ohet tegelijk beëindigen van het fietsersgroen met het 
voetgangersgroen, zodat geen verwarring meer mogelijk is voor 
automobilisten die bij het afslaan enkel het voetgangerslicht zien (en 
niet het fietserslicht) en daardoor bij rood voetgangerslicht, 
verkeerdelijk geen voorrang geven aan nog rechtdoorgaande fietsers 
die door het nog groene fietserslicht rijden;
ohet voorzien van oranje-gele knipperlichten die steeds werken in de 
periode dat er fietsers en/of voetgangers aan het oversteken zijn;
ode aanwezigheid van een voorstart in tijd of ruimte, waardoor fietsers 
een paar seconden eerder vroeg krijgen dan het gemotoriseerd 
verkeer;
ode aanwezigheid van een OFOS (opgeblazen fietsopstelstrook) of 
OFOS variant, waardoor fietsers zich kunnen opstellen vóór het 
gemotoriseerde verkeer. Zo kunnen fietsers eerst vertrekken en wordt 
voorkomen dat ze staan te wachten in de dode hoek van de voertuigen 
(op Vlaamse gewestwegen worden twee types opstelvakken gebruikt, 
conform het Vademecum veilige wegen en kruispunten). Een OFOS 
maakt het voor fietsers mogelijk om zich tijdens de roodfase op te 
stellen vóór de wachtende auto's. Wanneer het licht op groen springt, 
vertrekken de tweewielers voor de auto's. Ze zijn goed opgesteld om 
linksaf te slaan of rechtdoor te rijden. Bij een zogenaamde OFOS-
variant worden de dwarsende kruispuntarmen uitgerust met 
dergelijke opstelstroken, zodat linksafslaande fietsers in deze situatie 
veilig in twee ‘beurten’ kunnen afslaan. Beide inrichtingsvarianten 
verhogen het comfort (tijdwinst) en de veiligheid voor de afslaande 
fietser.
ode aanwezigheid van een ontruimingspijl (groene pijl die opkomt of 
gedoofd is, links aan de overkant van het kruispunt). Dit is een 
oplossing om links afslaande voertuigen beter het kruispunt te laten 
ontruimen. Bovendien is er hierdoor gedurende een deel van de tijd 
geen conflict meer met tegemoetkomend verkeer (ook niet met 
fietsers/voetgangers).
•Een kruispunt wordt ingedeeld als niet conflictvrij wanneer er geen enkele tak 
conflictvrij is ingericht en er geen maatregelen genomen zijn die de veiligheid 
van zwakke weggebruikers verhogen.
3. Op datum van 9 oktober 2023 zijn 824 van de in totaal 1733 lichtengeregelde 
kruispunten in beheer van het AWV (47,5% van het totaal aantal lichtengeregelde 
kruispunten) aangepast conform het Actieplan Verkeerslichten, waarbij o.a. een 
maximaal conflictvrije lichtenregeling werd voorzien. De aantallen per provincie zijn 
als volgt:
•Antwerpen: 244
•Limburg: 117 
•Oost-Vlaanderen: 150
•Vlaams-Brabant: 156
•West-Vlaanderen: 157
Er wordt nog meegegeven dat in totaliteit bijna 93% van de 1733 kruispunten vandaag 
al minstens gedeeltelijk conflictvrij is en/of voorzien is van veiligheidsverhogende 
maatregelen:
•volledig conflictvrij: 22%
•semi-conflictvrij en/of minstens veiligheidsverhogende maatregelen: 71%
•niet conflictvrij: 7%
Bijlage 3 geeft een overzicht van de betreffende kruispunten, waarbij per kruispunt 
o.a. de gemeente, de provincie, het jaartal waarin het kruispunt werd aangepast, en 
de mate van conflictvrijheid wordt weergegeven, conform de indeling zoals beschreven 
in het antwoord op deelvraag 2.
BIJLAGEN
1.Lijst met kruispunten in het beheer van het AWV die volledig conflictvrij zijn 
2.Lijst met kruispunten in het beheer van het AWV die sinds 2020 werden aangepast 
conform het Actieplan Verkeerslichten
3.Lijst met kruispunten in het beheer van het AWV die werden aangepast conform het 
Actieplan Verkeerslichten
4.Dynamische lijst van gevaarlijke punten (2022), gelegen aan een 
verkeerslichtengeregeld kruispunt
