title: Iraaks Koerdistan - Economische samenwerking
thema: Internationaal ondernemen
pdf link: https://docs.vlaamsparlement.be/pfile?id=2023354
thema link: https://www.vlaamsparlement.be/parlementaire-documenten/schriftelijke-vragen/1780645
SCHRIFTELIJKE VRAAG
nr. 61
van SOFIE JOOSEN
datum: 20 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Iraaks Koerdistan  -  Economische samenwerking
Sinds 2017 investeert de Vlaamse overheid, in samenwerking met Voka, in de opbouw van 
een economisch partnerschap met Iraaks Koerdistan. Op 9 juni 2021 ontving de minister-
president een hoge politieke delegatie uit Iraaks Koerdistan en werd die intentie 
herbevestigd. De focus van het gesprek lag opnieuw op de mogelijkheid om de 
economische samenwerking tussen Vlaanderen en Iraaks Koerdistan te versterken.
De regering van Iraaks Koerdistan ziet economische ontwikkeling als het beste recept om 
de stabiliteit, de veiligheid en de politieke toekomst van Iraaks Koerdistan te verzekeren. 
Vlaanderen beloofde om mee op zoek te gaan naar mogelijkheden om de economische 
samenwerking op te drijven.
1. Zijn er sinds 2021 bijkomende economische partnerschappen met de regio opgestart? 
Zo ja, binnen welke sectoren bevinden die partnerschappen zich? Zo niet, zitten er nog 
partnerschappen in de pijplijn?
2. Wat zijn de voordelen die Vlaanderen en Iraaks Koerdistan momenteel genieten door 
de economische samenwerking?
3. Hoeveel Vlaamse bedrijven exporteren momenteel naar Iraaks Koerdistan en om welke 
producten gaat het? Graag een opdeling per provincie. Indien er geen afzonderlijke 
cijfers voor de regio Iraaks Koerdistan beschikbaar zijn, graag de cijfers voor Irak. 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 61 van 20 november 2023
van SOFIE JOOSEN
1. Vanuit Vlaanderen is er sinds 2017 vooral vanuit VOKA Antwerpen-Waasland een 
intense samenwerking met de Iraaks Koerdistan.
In de periode 2017 tot 2019 was de kern van de samenwerking gebaseerd op de 
introductie van de succesvolle PLATO-projecten bij partners in Iraaks Koerdistan.
De samenwerking in verband met dit project was succesvol en resulteerde in 2021 in 
een verderzetting in een nieuw project voor twee jaar tussen september 2021 en 
september 2023.
Als bijlage gaat de projectbeschrijving van deze samenwerking.
2. Economische ontwikkeling vormt zonder meer de basis voor een vredevolle en 
dynamische ontwikkeling van een land en regio.
VOKA Antwerpen-Waasland investeert in de opleiding, kennisopbouw en expertise van 
de Iraakse Koerden, met het oog op deze ontwikkeling en potentiële economische 
expansie.
Zoals beschreven in de projectbeschrijving in bijlage focust deze op drie specifieke 
thema’s:
•Productie en export van biologische, landbouw- en voedingsproducten;
•Circulaire economie en duurzaamheid in economische activiteiten;
•Ondersteuning van vrouwelijk ondernemerschap.
Een gerichte duidelijke gefocuste interactie rond specifieke thema’s gebaseerd op 
ervaringsuitwisseling en het opzetten van beste praktijk voorbeelden bouwt 
ontegensprekelijk mee aan de ontwikkeling van het ondernemerschap in deze regio. Het 
is zeker de ambitie om uit deze veelzijdige interacties nuttige contacten te distilleren in 
zowel Iraaks Koerdistan als in Vlaanderen. Die vormen dan weer de basis voor verdere 
samenwerking.
3. Er zijn geen afzonderlijke cijfers beschikbaar voor Iraaks Koerdistan.
De uitvoer vanuit Vlaanderen naar Irak in 2022 bedroeg 371,38 miljoen euro. Daarmee 
is Irak onze 73e exportbestemming en vertegenwoordigt het land 0,077% van de totale 
Vlaamse uitvoer. Onze uitvoer bestond in hoofdzaak uit chemie en farmaceutische 
producten (goed voor 51,58% van de uitvoer en 192,65 miljoen euro), uit voeding en 
dranken (goed voor 17,67% van de uitvoer en 65,63 miljoen euro) en uit machines, 
toestellen en elektronisch materiaal (goed voor 15,61% van de uitvoer en 57,98 miljoen 
euro). Vlaanderen staat met deze cijfers in voor 94% van de Belgische export naar Irak.
Omgekeerd importeerde Vlaanderen vanuit Irak in 2022 voor 117,75 miljoen euro. Dit 
bestond voor 97% uit minerale producten (gas uit aardolie) en voor 2% uit edelstenen 
en -metalen.
BIJLAGE
Projectomschrijving van de economische samenwerking tussen Vlaanderen en Iraaks 
Koerdistan
