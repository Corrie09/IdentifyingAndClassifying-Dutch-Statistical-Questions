title: Subsidies 'Groene Warmte' - Aanvragen
thema: Energie
pdf link: https://docs.vlaamsparlement.be/pfile?id=2018940
thema link: https://www.vlaamsparlement.be/parlementaire-documenten/schriftelijke-vragen/1782023
SCHRIFTELIJKE VRAAG
nr. 153 
van BRECHT WARNEZ
datum: 23 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Subsidies 'Groene Warmte'  -  Aanvragen (2)
Met de subsidie ‘Groene Warmte’ beoogt de Vlaamse overheid ondernemingen en entiteiten 
te steunen die investeren in installaties voor de productie van groene warmte, de benutting 
van restwarmte of voor warmtenetten. Het is vereist dat aan deze installaties geen groene 
stroomcertificaten of geen warmtekrachtcertificaten werden toegekend of kunnen worden 
toegekend én dat ze niet in aanmerking komen voor de ‘ecologiepremie+’ of de 
‘strategische ecologiesteun’.
Het project verloopt in verschillende ronden. Per nieuwe ronde worden de ontvankelijke 
investeringsprojecten beoordeeld en gerangschikt. Op die manier wordt het beschikbare 
subsidiebedrag verdeeld over de gunstig gerangschikte investeringsprojecten tot de 
budgettaire enveloppe opgebruikt is.
Elk jaar worden er een of twee oproepen gelanceerd. De tweede oproep van 2023 werd op 
12 september 2023 gelanceerd en stond open tot 25 september 2023. 
De steun wordt toegekend in de vorm van een investeringssubsidie. Het steunpercentage 
wordt bepaald op basis van verschillende factoren, waaronder het type project, of de 
aanvrager een onderneming is en de omvang van de onderneming. Hoewel iedereen in 
aanmerking kan komen voor de steunaanvraag, zijn het vooral grotere ondernemingen, 
besturen of gemeenten die een steunaanvraag indienen vanwege de omvang van de 
projecten.
In het antwoord op mijn vraag nr. 27 van 5 oktober 2023 gaf de minister aan dat de tweede 
call van 2023 werd opengesteld voor 10 miljoen euro plus het resterende budget van de 
eerste call van 2023. In totaal was het budget voor de tweede call van 2023 10.372.381 
euro. Er zijn in totaal zeven steunaanvragen ingediend. Daarover stelde de minister dat 
het aantal indieningen laag is ten opzichte van vorig jaar. Voor de call in 2024 zal het VEKA 
(Vlaams Energie- en Klimaatagentschap) daarom een evaluatie doen en zal de minister 
contact opnemen met de sector.
Gelieve alle gegevens beschikbaar te stellen in Excel.
Hierover de volgende opvolgvragen.
1. Hoeveel dossiers werden toegekend en aan welke indieners?
a) Graag een oplijsting met vermelding van het bedrag per indiener en per provincie.
b) Betreffende de West-Vlaamse deelnemers: graag een overzicht van alle toegekende 
subsidies per geselecteerde, inclusief de aan hen toegekende bedragen.
2. Beschikt de minister over de voornaamste redenen van afwijzing?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 153 van 23 november 2023
van BRECHT WARNEZ
1. De zeven ingediende projecten werden beoordeeld. Drie projecten zijn onontvankelijk. 
Het laagst gerangschikte van de weerhouden projecten wordt niet weerhouden 
(veilingmethode). Enkele van de geselecteerde aanvragen worden voorgelegd aan de 
Vlaamse Regering.
Zodra de indieners op de hoogte zijn gebracht van de toe te kennen steun worden de 
goedgekeurde projecten gepubliceerd op:
https://www.vlaanderen.be/call-groene-warmte-restwarmte-en-energie-efficiente-
stadsverwarming/resultaten-call-groene-warmte  
2. Twee van de drie onontvankelijke projecten (waarvan 1 in West-Vlaanderen) komen 
niet in aanmerking voor steun omdat de investeringen in aanmerking komen voor 
ecologiesteun. Het Energiebesluit van 19 november 2010 stelt in artikel 7.4.3, § 3, dat 
investeringen die in aanmerking komen voor ondersteuning in het kader van het Besluit 
van de Vlaamse Regering van 17 december 2010 tot toekenning van steun aan 
ondernemingen voor ecologie-investeringen in het Vlaamse Gewest, of het Besluit van 
de Vlaamse Regering van 16 november 2012 tot toekenning van steun aan 
ondernemingen voor strategische ecologie-investeringen in het Vlaamse Gewest, en de 
uitvoeringsbepalingen van die besluiten, niet in aanmerking komen voor de steun 
binnen de call groene warmte.
Het Energiebesluit van 19 november 2010 vermeldt in artikel 7.4.3, § 1, 8e lid:
“Het VEKA beoordeelt de ontvankelijkheid van de principeaanvragen aan de hand 
van de volgende criteria: … 2° de principeaanvraag is volledig en correct ingevuld.” 
Omdat de aanvraag niet volledig is, is een ander dossier uit West-Vlaanderen niet 
ontvankelijk.
