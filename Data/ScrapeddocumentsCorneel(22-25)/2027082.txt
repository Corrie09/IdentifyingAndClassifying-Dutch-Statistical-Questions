title: Seine-Scheldeproject - Voortgang spoorwegbrug De Drie Duikers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027082
thema link: https://www.vlaamsparlement.be/parlementaire-documenten/schriftelijke-vragen/1788966
SCHRIFTELIJKE VRAAG
nr. 396 
van BERT MAERTENS
datum: 14 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Seine-Scheldeproject  -  Voortgang spoorwegbrug De Drie Duikers
In mijn schriftelijke vraag nr. 1494 van 27 juni 2023 bevroeg ik de minister over de stand 
van zaken van het Seine-Scheldeproject. In haar antwoord bezorgde de minister me een 
actueel, globaal overzicht van de voortgang. Daarin werd, wat het deelproject 
spoorwegbrug De Drie Duikers betreft, gesteld dat het voorontwerp beschikbaar is. 
Ter opvolging de volgende vragen:
1. Kan de minister me de actuele, indicatieve verdere timing van het project bezorgen?
2. Wanneer zouden de effectieve werken starten? Hoelang zouden ze duren?
3. Wanneer vond het laatste overleg met de stad Kortrijk en andere betrokken actoren 
daarover plaats? Wat waren de conclusies van dat overleg?
4. Kan de minister het voorontwerp als bijlage bij haar antwoord voegen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 396 van 14 december 2023
van BERT MAERTENS
1-2.In opdracht van De Vlaamse Waterweg nv (DVW) werd het ontwerp voor de 
vernieuwing van de spoorbrug De Drie Duikers grotendeels afgewerkt. Het verdere 
verloop van het project is afhankelijk van de budgettaire inplanning, het inplannen van 
de tijdelijke lijnonderbrekingen (TLO’s) in samenwerking met Infrabel, en het 
verkrijgen van een omgevingsvergunning (die pas aangevraagd zal worden na 
duidelijkheid over de budgettaire inpasbaarheid in de meerjarenbegroting; dit gelet op 
de geldigheidstermijn van een omgevingsvergunning en de ‘technische’ 
houdbaarheidstermijn tussen een omgevingsvergunningsdossier en de effectieve 
uitvoering die afhankelijk is van de budgettaire inpasbaarheid).
Volgens de huidige budgettaire inzichten binnen het Seine-Scheldeprogramma wordt 
de herbouw van de spoorbrug De Drie Duikers in Kortrijk niet vroeger gesitueerd dan 
na 2028. Indien rekening gehouden wordt met een uitvoeringstermijn van 2,5 jaar, 
worden de werken tegen eind 2030 gefinaliseerd. Hiervoor dient, indien de budgetten 
beschikbaar gesteld worden op de meerjarenprogramma’s, in 2026 het ontwerp 
gefinaliseerd te worden, om in 2027 een omgevingsvergunning te bekomen en 
aansluitend medio 2028 de werken op het terrein te starten.
De budgettaire planning door DVW is ook af te stemmen met de planning van Infrabel. 
Zonder stabiele budgettaire planning en zekerheid over uitvoerbaarheid, kan DVW 
geen concrete en noodzakelijke planning met Infrabel afkloppen. Een lijnonderbreking 
met Infrabel dient minstens een tweetal jaar (idealiter een drietal jaar) op voorhand 
vastgelegd te worden met Infrabel en dan ook gerespecteerd te worden door DVW.
3. Op regelmatige basis worden door DVW bilaterale overlegmomenten georganiseerd 
met de lokale besturen, zo ook met de stad Kortrijk, waarop bovenstaande elementen 
ook werden besproken. Het laatste overleg dateert van 7 juni 2023.
4. Het ontwerp zal te gepasten tijde publiek gemaakt worden via een communicatie over 
het project door DVW of tijdens een openbaar onderzoek in het kader van de procedure 
om een omgevingsvergunning te verkrijgen.
