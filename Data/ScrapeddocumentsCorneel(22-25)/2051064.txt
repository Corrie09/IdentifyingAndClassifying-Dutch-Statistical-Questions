title: Kunstkuurprojecten, dynamoPROJECT en dynamoOPWEG - Stand van zaken
thema: Cultuur
Onderwijs en Vorming
pdf link: https://docs.vlaamsparlement.be/pfile?id=2051064
thema link: https://www.vlaamsparlement.be/parlementaire-documenten/schriftelijke-vragen/1805979
SCHRIFTELIJKE VRAAG
nr. 318
van ELISABETH MEULEMAN
datum: 22 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Kunstkuurprojecten, dynamoPROJECT en dynamoOPWEG  -  Stand van zaken
Op 1 september 2023 zijn in Vlaanderen opnieuw nieuwe Kunstkuren gestart. Op de 
website van Cultuurkuur staat te lezen dat er in de indienronde van 2023 162 projecten 
ingediend werden, waarvan er 100 middelen krijgen. Projecten die opgestart zijn in 2020, 
zijn intussen afgelopen. Dit jaar lopen er in totaal 264 samenwerkingsinitiatieven. Van 1 
december 2023 tot 15 februari 2024 liep bovendien de aanvraagronde voor nieuwe 
projecten die van start kunnen gaan op 1 september 2024. 
Graag vraag ik een update van schriftelijke vraag nr. 772 van 26 augustus 2022.
1. Kan de minister een totaaloverzicht geven van de toegekende Kunstkuurprojecten van 
2019-2023 (een update van de tabel in schriftelijke vraag nr. 772), met daarbij de 
betrokken onderwijsinstellingen, opgesplitst in onderwijsniveau en 
onderwijsverstrekker, de betrokken dko-filialen en de bijbehorende puntenenveloppe 
en bijbehorende budgetten (dko: deeltijds kunstonderwijs)?
2. Hoeveel unieke scholen deden tot nu toe een beroep op Kunstkuur? Hoeveel 
onderwijsinstellingen deden dat tot nu toe niet? Graag een overzicht met opsplitsing 
van onderwijsniveau en onderwijsverstrekker, en opdeling per provincie en gemeente 
en volgens de Belfiuscluster.
3. Zijn er regio’s waar er beduidend meer/minder Kunstkuurprojecten lopen? Als er 
verschillen zijn, heeft de minister daarvoor dan een verklaring?
4. Bij hoeveel Kunstkuurprojecten is een externe (niet-onderwijs) partner betrokken en 
over welke partners gaat het dan?
5. Kan de minister een overzicht geven van het aantal leerlingen dat met die projecten 
bereikt wordt/werd?
6. Zijn de afgelopen Kunstkuurprojecten geëvalueerd, en wat is er met die evaluatie 
gebeurd? Welke mogelijkheden bestaan er om de projecten voort te zetten in een 
langduriger traject? Hoe zal de minister ervoor zorgen dat de expertise die binnen de 
projecten is opgebouwd, niet verloren gaat?
7. Hoeveel projecten werden ingediend in de aanvraagronde van 2024? Welk budget is 
er uitgetrokken voor nieuwe projecten vanaf september, en hoeveel projecten zal de 
minister daarmee kunnen goedkeuren? 
Ook kunnen scholen nog steeds intekenen op dynamoPROJECT en dynamoOPWEG. Een 
overzicht van de toegekende subsidies voor dynamoPROJECT en dynamoOPWEG is niet 
beschikbaar op de website van Cultuurkuur. In antwoord op schriftelijke vraag nr. 772 
kreeg ik gegevens tot de aanvraagronde in mei 2022. Graag krijg ik daar een update van:
8. Wat is het aantal unieke scholen dat sinds mei 2022 intekende op dynamoPROJECT? 
Over hoeveel projecten gaat het in totaal? Graag een overzicht van de start van 
dynamoPROJECT tot op heden, met een opsplitsing naar onderwijsniveau, per 
onderwijsverstrekker, per provincie en opdeling volgens de Belfiuscluster. Over welke 
toegekende budgetten gaat het? Welke onderwijsinstellingen tekenden tot nu toe niet 
in op dynamoPROJECT?
9. Hoeveel leerlingen werden bereikt met de dynamoPROJECTen?
10. Wat is het aantal unieke externe partners dat de voorbije jaren deel uitmaakte van 
een dynamoPROJECT? Graag een opdeling per artistieke discipline.
11. Hoeveel unieke scholen maakten de voorbije jaren gebruik van dynamoOPWEG? Graag 
een overzicht voor schooljaar 2022-2023 en 2023-2024, met een opsplitsing naar 
onderwijsniveau, per onderwijsverstrekker en per provincie. Over welke toegekende 
budgetten gaat het? Hoeveel leerlingen werden zo al vervoerd naar hun culturele 
bestemming?
12. CANON Cultuurcel coördineert de aanvragen voor dynamoPROJECT, dynamoOPWEG 
en Kunstkuur. 
Hoeveel voltijdsequivalenten zijn werkzaam bij CANON Cultuurcel, en hoe zijn die de 
voorbije 5 jaar geëvolueerd? Hoe zal de werking van CANON Cultuurcel in de toekomst 
evolueren? Worden extra taakstellingen toegevoegd, blijft de huidige ondersteuning 
bestaan?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 318 van 22 februari 2024
van ELISABETH MEULEMAN
1-2+4-5. In bijlage 1 vindt de Vlaamse volksvertegenwoordiger hiervan een overzicht. 
3. Sommige regio’s zijn sterker vertegenwoordigd. Voor een groot deel is dit toe te 
schrijven aan de grote verstedelijkingsgraad die leidt tot een groot scholenaantal en 
nabijheid van academies.
6. In het Besluit van de Vlaamse Regering dat de uitvoering van bovenvermeld decreet 
regelt, is voorzien dat beide partners uiterlijk op 31 juli een jaarevaluatie indienen en 
een planning voor volgend schooljaar indienen. Op een gelijkaardige wijze wordt bij 
het einde van de samenwerking ook een eindevaluatie gevraagd. 
De Kunstkuurteams worden gestimuleerd om lesmateriaal te delen via Klascement. 
Deze initiatieven dragen bij tot verduurzaming in een delend en lerend netwerk in lijn 
met de doelstellingen van het decreet. Sinds 2019 stimuleert een opstartmoment voor 
nieuwe Kunstkuursamenwerkingen de startende partners in de formulering van 
adviezen, materiaalontwikkeling en -deling en de zoektocht naar inspirerende 
antwoorden. Ook de praktijkvoorbeelden die geregeld verschijnen op Cultuurkuur 
dragen daartoe bij. De inspanningen en bevindingen worden ook gedeeld met de 
pedagogische begeleiders tijdens overleg met de onderwijsverstrekkers. 
7. De beoordeling van de 112 Kunstkuuraanvragen voor ronde 2024 is momenteel 
lopende.
Voor 2024 is er een totaalbudget van 312.934,61 euro voorzien voor lopende 
Kunstkuurprojecten in 2024-2025. Het totale beschikbare puntenvolume voor nieuwe 
samenwerkingsinitiatieven van 3.230 punten komt overeen met een maximum budget 
van 104.296,7 euro.
Het aantal goedgekeurde projecten is afhankelijk van het aangevraagde volume per 
project, en de rangschikking van projecten. 
8-11.Vanaf de ronde november 2022 tot heden tekenden 390 unieke scholen in op een 
dynamoPROJECT. Het gaat in totaal over 474 projecten.
Een overzicht van de voorbije schooljaren vanaf de ronde mei 2015 tot heden vindt 
de Vlaams Volksvertegenwoordiger terug in bijlage 2. 
Een groot deel van de externe partners werkt multidisciplinair. Hierdoor is het niet 
mogelijk om een opdeling te maken per artistieke discipline.
DynamoOPWEG is een overeenkomst tussen Departement Onderwijs en Vorming en 
De Lijn om gratis openbaar vervoer te verstrekken. Daarom is dynamoOPWEG voor 
de scholen en het departement Onderwijs budgetneutraal. 
12. Het Departement Onderwijs en Vorming kende in het voorjaar van 2023 een 
hertekening van het organigram, en is nu veeleer georganiseerd op processen eigen 
aan een departement. Dit betekent dan ook dat taken en opdrachten anders worden 
verdeeld dan voorheen, maar dat de continuïteit in werking met betrekking tot 
Kunstkuur, DynamoPROJECT en DynamoOPWEG wordt verzekerd. Ook voorheen werd 
voor deze projecten al ingezet op een samenwerking binnen het beleidsdomein. Een 
aantal medewerkers meedelen voor de voornoemde projecten, is gezien de 
hertekening en de samenwerking binnen het beleidsdomein, dan ook niet mogelijk. 
BIJLAGEN
1.Kunstkuur
2.DynamoPROJECT
