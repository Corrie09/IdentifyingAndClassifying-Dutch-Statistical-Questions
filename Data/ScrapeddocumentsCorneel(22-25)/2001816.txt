title: Everzwijnenpopulatie in Limburg - Beheermaatregelen en wildschadevergoedingen
thema: Natuur en Milieu
pdf link: https://docs.vlaamsparlement.be/pfile?id=2001816
thema link: https://www.vlaamsparlement.be/parlementaire-documenten/schriftelijke-vragen/1763614
SCHRIFTELIJKE VRAAG
nr. 6
van CHRIS JANSSENS
datum: 26 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Everzwijnenpopulatie in Limburg  -  Beheermaatregelen en wildschadevergoedingen
Bij het aantreden van de huidige Vlaamse Regering schreef de Vlaamse minister van 
Omgeving in haar beleidsnota dat zij, in samenspraak met alle relevante actoren, het 
populatiebeheer van everzwijnen rationeel en wetenschappelijk zou onderbouwen en 
aanpakken.
Intussen heeft de minister nu bijna vier jaar de tijd gehad om de daad bij het woord te 
voegen, maar de praktijk toont aan dat haar aangekondigde everzwijnenbeleid op het 
grondgebied van de provincie Limburg volledig faalt en in sommige Limburgse gemeenten 
zelfs volkomen onbestaande lijkt.
Limburgse inwoners en de Limburgse pers luiden echter de alarmbel wat betreft de 
everzwijnenpopulatie die in Limburg de pan uitswingt, en de draagkracht voor mens en 
natuur stilaan ver te boven dreigt te gaan. Wilde zwijnen teisteren de Limburgse 
akkerbouw, maken van sportterreinen en tuinen een waar slagveld, liggen aan de basis 
van verkeersongevallen met aanzienlijke materiële schade, terroriseren woonwijken of 
gaan zelfs letterlijk op hotelbezoek. [1] Meer zelfs, de everzwijnen komen soms dermate 
agressief uit de hoek dat zij fietsers en wandelaars aanvallen; net over de Belgische grens 
bij Lanaken zag de Nederlandse gemeente Meerssen zich in die optiek zelfs al gedwongen 
om een kampeernacht voor kinderen te verbieden wegens gevaarlijke everzwijnen. [2]
De Vlaamse overheid voorziet weliswaar in een vergoeding voor schade door everzwijnen 
die meer dan 300 euro bedraagt, maar dan moet men vooraf minstens een van volgende 
preventieve maatregelen hebben genomen: plaatsen van een everzwijn-proof omheining 
of elektrische bedrading, plaatsen van bewegende poppen met licht-/geluidseffecten bij 
niet-houtige gewassen, en/of waar toegelaten, gebruik van een gaskanon of evenwaardig 
afschrikkend geluidsysteem. [3]
De rationeel en wetenschappelijk onderbouwde aanpak door de minister van de steeds 
maar toenemende everzwijnproblemen in Limburg lijkt zich enerzijds dan ook hoofdzakelijk 
te beperken tot het massaal omheinen van tuinen, sportparken, weiden en akkers. Tel 
daarbij echter ook nog eens de kilometers aan wolf-proof afrasteringen die intussen in 
Limburg al zijn geplaatst en nog geplaatst dienen te worden, dan kan men alleen maar 
besluiten dat de minister er enkel in slaagt om deze mooie landelijke provincie met open 
landschappen langzaam maar zeker om te vormen tot een conglomoraat van afgesloten 
compounds waarbinnen mens en dier zich nog veilig kunnen voelen.
Anderzijds werd door de minister een Vlaamse everzwijncoördinator aangesteld om mee 
invulling te geven aan de uitvoering van het ministerieel Vlaams everzwijnenplan; een 
coördinator die blijkbaar haar taak niet langer alleen aankan nu het Agentschap voor 
Natuur en Bos (ANB) voor de provincie Limburg recentelijk ook nog eens op zoek is gegaan 
naar vier extra “everzwijnspecialisten met jachtverlof” om de everzwijnenplaag in deze 
provincie te helpen keren. [4]
Tot slot kondigde de minister op 27 juni 2023 in de commissie Leefmilieu van het Vlaams 
Parlement in haar antwoord op de vraag om uitleg nr. 3057 van Sofie Mertens aan dat er 
in Genk een proefproject werd opgestart om alternatieve beheermethoden te onderzoeken 
in woonwijken waar de klassieke everzwijnenjacht vanuit veiligheidsoogpunt geen 
oplossingen biedt. Een proefproject dat in het najaar 2023 verder zal worden uitgerold 
naar andere Vlaamse gemeenten met extra mensen.
1. Het Vlaamse everzwijnenplan streeft onder meer naar het in toom houden van de 
Vlaamse everpopulatie, waarbij de Vlaamse everzwijncoördinator onder meer de taak 
heeft om feedback te geven over lokale knelpunten aan bovenlokale initiatieven met 
betrekking tot wetgeving, beheer en onderzoek.
a) Waarom slaagt de minister er tot op heden nog steeds niet in om de 
everzwijnenpopulatie in Limburg in toom te houden, laat staan om ze drastisch 
terug te dringen?
b) Welke knelpunten werden in die optiek door de Vlaamse everzwijncoördinator 
sinds haar aantreden begin 2022 al gemeld aan de minister en haar administratie 
op het vlak van wetgeving, beheer en onderzoek?
c) In welke mate heeft de minister tot op heden al gevolg gegeven aan de door de 
Vlaamse everzwijncoördinator gemelde knelpunten; als aan bepaalde knelpunten 
nog geen (volledig) gevolg werd gegeven, graag verduidelijking wat daarvoor de 
reden is?
d) Waarom voorziet ANB nog in de aanwerving van vier bijkomende 
“everzwijnspecialisten met jachtverlof” ter aanvulling/ondersteuning van de al 
aangestelde Vlaamse everzwijncoördinator?
2. Wie in een Limburgse risicozone een wolf-werende omheining plaatst, kan vanuit ANB 
rekenen op zowel een plaatsings-, als een onderhoudsvergoeding. Wie in Limburg 
echter een everzwijn-werende omheining of elektrische draad plaatst die vereist is om 
in aanmerking te kunnen komen voor de vergoeding van everzwijnschade, moet zelf 
voor deze kosten opdraaien. 
Zal de minister, nu de everzwijnenpopulatie in de provincie Limburg dermate 
problematisch is, vanuit ANB ook (al dan niet tijdelijk) in een vergoeding voorzien voor 
het plaatsen en onderhouden van everzwijn-werende omheiningen of elektrische 
draden? Zo ja, binnen welke termijn en in welke tegemoetkoming zal worden voorzien? 
Zo niet, waarom niet?
3. Welke onderzoeksresultaten heeft het everzwijnproefproject in Genk tot op heden 
opgeleverd, hoe zullen ze beleidsmatig vertaald worden, en hoeveel bedraagt de 
kostprijs van het proefproject? In welke Vlaamse gemeenten zal het project verder 
uitgerold worden, op hoeveel euro wordt die uitrol voorlopig geraamd, welke 
cijfermatige doelstellingen worden vooropgesteld, wanneer is een eerste evaluatie van 
deze verdere uitrol gepland, en welke extra mensen zullen daarvoor door welke 
diensten aangeworven worden?
3. Met de derde pijler van haar Vlaamse everzwijnplan streeft de minister naar een 
“solidaire schadevergoeding” voor everzwijnschade. [5] 
Wat verstaat de minister onder dit begrip?
a) Graag een overzicht per Limburgse gemeente van het aantal 
schadevergoedingsaanvragen voor everzwijnschade die bij de Vlaamse overheid 
in 2020, 2021, 2022 en 2023 (tot op heden) werden ingediend (met vermelding 
van de schadebedragen, alsook of dit everzwijnschade was aan particuliere 
eigendommen of aan akker- of tuinbouwgewassen.
b) Graag een overzicht per Limburgse gemeente van het aantal hierboven vermelde 
schadevergoedingsaanvragen dat geheel of gedeeltelijk werd afgewezen (met 
vermelding van de reden).
c) Graag een overzicht per Limburgse gemeente van het aantal hierboven vermelde 
schadevergoedingsaanvragen dat geheel of gedeeltelijk werd ingewilligd (met 
vermelding van de uitgekeerde schadevergoedingen).
[1] Zie https://www.hbvl.be/cnt/dmf20230908_96433787, 
https://www.hbvl.be/cnt/dmf20230813_93617906, 
https://www.hbvl.be/cnt/dmf20230811_93424290, 
https://www.hbvl.be/cnt/dmf20230811_92764883, 
https://www.hbvl.be/cnt/dmf20230810_94994310, 
https://www.hbvl.be/cnt/dmf20230723_96082051, 
https://www.hbvl.be/cnt/dmf20230721_96147735.
[2] Zie https://www.hbvl.be/cnt/dmf20230815_96196617.
[3] Zie https://www.natuurenbos.be/sites/default/files/inserted-files/everzwijnen.pdf.
[4] Zie https://www.hbvl.be/cnt/dmf20230823_96096928.
[5] Zie https://www.bertlambrechts.be/nieuws/aanstelling-vlaams-everzwijncoordinator.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 6 van 26 september 2023
van CHRIS JANSSENS
1. a) In tegenstelling tot wat gesuggereerd wordt, zien we op vandaag geen bovenmatige 
toename van schade en overlast door everzwijnen. Als we via 
www.faunabeheer.inbo.be de wetenschappelijk gevalideerde schademeldingen en 
waarnemingen bekijken, zien we zelfs een globale daling. Daarmee heb ik niet 
gezegd dat er geen schade of overlast meer is. Schade melden is en blijft belangrijk 
zodat er een goed overzicht is van schade en schadelocaties. Daarom hebben we 
deze zomer het e-loket omgebouwd naar een app. Via www.WildInZicht.be kunnen 
mensen nu makkelijker schade melden. Daarnaast zien we dat overlast en schade 
ook heel plaats- en tijdsgebonden is. Daarom hebben we de afgelopen jaren vooral 
ingezet op het aanpakken van de specifieke probleemzones. Een eerste belangrijk 
voorbeeld daarvan is de aanpak van het early warning - rapid response team dat 
op de randen van het verspreidingsgebied opereert. Het team probeert de verdere 
verspreiding binnen Vlaanderen tegen te gaan door lokale meldingsnetwerken op 
te zetten en vervolgens de lokale mensen tot actie aan te manen via sensiblisering, 
preventie en beheer. Het aantal gemeenten waarin everzwijnen worden geschoten 
– een goede schatter voor de spreiding van de everzwijnenpopulatie – stabiliseert 
de laatste jaren rond de 50. Na de piek in 2020, de start van het team, met 54 
gemeenten waarin everzwijnen geschoten werden, zien we nu zelfs al een licht 
dalende trend. Een tweede belangrijk voorbeeld is de aanpak van de everzwijnen 
in het verstedelijkt gebied in Genk. Daar werken het Agentschap voor Natuur en 
Bos (ANB), stad Genk en 2 gemachtigd faunabeheerders samen met succes aan de 
lokale aanpak van schade en overlast.
b) De Vlaamse everzwijncoördinator verduidelijkte reeds verschillende knelpunten:
•De afgelopen jaren wordt steeds vaker overlast gemeld van everzwijnen in 
bebouwde omgeving. Het knelpunt in bewoond gebied is dat regulier beheer van 
everzwijn niet zomaar werkt. Vele preventieve maatregelen hebben in 
woonwijken een grote impact op het dagdagelijkse leven (geluidsinstallaties, 
omheinen van de tuin, afsluiten van recreatiegebieden of toegangen tot het 
bos…). Jacht heeft een groter afschrikkend effect op everzwijnen, maar is niet 
evident in woonwijken.
•Er is nood aan toegankelijke, neutrale en onderbouwde informatie wat betreft 
het (beheer van) everzwijn. Enerzijds is er vraag naar een platform waarop alle 
bestaande informatie gebundeld is vanuit een breed en neutraal perspectief. 
Anderzijds is er nood aan een betere verspreiding en meer diepte inzicht in 
beschikbare praktische knowhow met betrekking tot beheermaatregelen.
•De huidige administratieve schaderegeling voor everzwijn wordt als beperkend 
en niet-effectief ervaren. 
•Het ontbreken van de wettelijke mogelijkheid om wapens voorzien van 
nachtzichtapparatuur en geluidsdemping te gebruiken wordt als een knelpunt 
voor de jagers ervaren.
•Het ontbreken van de mogelijkheid om geschoten everzwijnen op de markt te 
brengen wordt ervaren als een hindernis om dieren uit de populatie te 
verwijderen. 
•Er is een kennislacune wat betreft verkeersongevallen met grof wild, waaronder 
everzwijn.
c) Er worden verschillende wegen naar oplossingen bewandeld:
•Het INBO heeft aan de hand van een literatuurstudie, in combinatie met het 
samenbrengen van beschikbare expertise uit binnen- en buitenland, een rapport 
opgemaakt betreffende de aanpak van everzwijnen in verstedelijkt gebied 
(Casaer et al., (2023), Kennisintegratie everzwijn in verstedelijkt gebied). In 
het document wordt ook een stappenplan weergegeven om snel een lokale 
situatie van wilde zwijnen in verstedelijkte gebieden te kunnen beoordelen en 
lokale problemen en mogelijke oplossingen te identificeren. 
•In een leertraject in de woonwijken van Genk heeft het ANB een klein team 
aangesteld dat zich gericht toelegt op het everzwijnbeheer. Het team werkt met 
sensibilisering, preventieve maatregelen en populatiebeheer, en zoekt daarbij 
naar de meest geschikte aanpak voor de specifiek verstedelijkte context. 
•In afwachting van de opschaling van het leertraject te Genk stelt het ANB 
kooivallen te leen op relevante knelpuntlocaties. 
•De everzwijncoördinator zet doorlopend in op kennisdeling over preventieve 
maatregelen voor openbare besturen zodat zij met een eenduidige boodschap 
hun inwoners kunnen informeren. Een belangrijk aandachtspunt hier is 
bijvoorbeeld het actief tegengaan van sluikstort of het voederen van dieren. 
Daarbij wordt ook in overleg met intercommunales en de OVAM gezocht naar 
het wegwerken van knelpunten bij de afvalophaling, zodat minstens in 
woonwijken de everzwijnen niet langer een gedekte tafel vinden.
•Er wordt ingezet op een continue verbetering van kennisdeling wat betreft het 
(beheer van) everzwijn. Via Inverde worden opleidingen voorzien voor de meest 
betrokken doelgroepen. Zo werd in het verleden een opleiding drukjacht 
voorzien. In het najaar van 2023 wordt een opleiding georganiseerd om de 
goede toepassing van preventieve maatregelen praktijkgericht en 
oplossingsgericht toe te lichten. Indien deze opleiding succesvol blijkt, zal die 
ook in de toekomst verder uitgewerkt en aangeboden worden.
•Het delen van kennis is een van de speerpunten van de werking van de 
everzwijncoördinator. In samenwerking met de betrokken partijen in het 
everzwijnbeheer werkt zij aan een website over everzwijn(beheer) in 
Vlaanderen die in het voorjaar van 2024 gelanceerd zal worden. Ook organiseert 
zij met alle betrokken partijen in het voorjaar van 2024 een 
everzwijnensymposium. Tot slot organiseren het ANB en de 
everzwijncoördinator workshops voor lokale besturen over concrete topics. Zo 
staat er in het najaar een workshop gepland rond jachtverpachting van 
openbare domeinen. Er werden tevens folders gemaakt voor de lokale besturen.  
•Wat betreft het knelpunt rond schadevergoeding voor everzwijn onderzoekt het 
ANB momenteel de mogelijkheid om de schaderegeling te herzien.
•Het ANB schat in dat een eventuele legalisering van wapens voorzien van 
nachtzichtapparatuur en geluidsdemping niet of maar beperkt zal leiden tot een 
toename in het afschot, maar wel kan bijdragen aan een meer comfortabele en 
veilige jacht, en aan een verhoogd dierenwelzijn. Mogelijks kan dit ook het 
draagvlak verhogen en een volgehouden inspanning stimuleren bij jagers. 
Hiervoor legt het ANB de nodige contacten met de bevoegde federale diensten. 
In de Vlaamse regelgeving wordt dit voorzien, en werd dit onlangs voor een 
eerste keer principieel goedgekeurd door de Vlaamse Regering. De federale 
overheid dient hierrond echter toestemming te verlenen.
•Het ANB is in overleg met het FAVV om meer mogelijkheden te bekomen voor 
de vermarkting van geschoten everzwijnen, naar analogie met de regeling in 
andere Europese landen. Dit is een beleidsmatig traject op langere termijn 
omwille van de terughoudendheid van de Federale Overheidsdienst (FOD) 
Volksgezondheid.
•Het ANB werkt op regelmatige basis een inventaris bij van hotspots van 
aanrijdingen met everzwijn en ander grofwild langs gewestwegen en snelwegen. 
Deze inventaris wordt vervolgens afgestemd met het Vlaams Actieprogramma 
Ecologische Ontsnippering (VAPEO), waardoor geleidelijk een deel van deze 
hotspots door verbetering van de weginfrastructuur weggewerkt kan worden. 
Verder wordt ook het Agentschap Wegen en Verkeer (AWV) geïnformeerd zodat 
zij gerichte lokale maatregelen – zoals plaatsen van rasters of instellen van 
snelheidsbeperkingen – kunnen overwegen. Waar het ANB weet heeft van 
problematieken langs lokale wegen wordt op gelijkaardige wijze het lokaal 
bestuur ingelicht.
d) De everzwijncoördinator heeft, zoals de titel het zelf zegt, een coördinerende rol in 
de aanpak van de everzwijnproblematiek. Dat betekent dat zij de problematiek 
opvolgt en de knelpunten op verschillende plaatsen en op de verschillende niveaus 
detecteert. Dit gebeurt zowel in het Vlaams overleg, in het structureel overleg in de 
faunabeheerzones, in het structureel overleg op het lokale niveau en in ad-hoc 
overleg. Met die info gaat zij aan de slag om de betrokken partners te sensibiliseren, 
te activeren en indien nodig bij te sturen. Zij gaat op zoek naar wie best geplaatst 
is om de knelpunten op te lossen en hoe dat meest doeltreffend kan. Zij is daarmee 
de spin in het web om iedereen naar een meer doelgericht everzwijnbeheer te 
motiveren. Het is echter niet zo dat zij zelf de straat op gaat om preventie uit te 
voeren of everzwijnen te doden. De gemachtigd faunabeheerders die nu worden 
aangeworven hebben wel die taak om actief en concreet op het terrein de lokaal 
gepaste sensibilisering, preventie en beheer te (helpen) realiseren. Dat is dus een 
heel andere opdracht.
2. Er is een wezenlijk verschil tussen het plaatsen van een omheining voor wolf en de 
aanpak voor everzwijn. Wolf is een soort met een zeer hoge Europese 
beschermingsgraad. Everzwijn is een jachtwildsoort waarbij er geen enkel probleem is 
met de instandhouding van de populatie en waarbij er vele juridische 
beheermogelijkheden in de wetgeving voorzien zijn om de populatie te reguleren door 
de jachtrechthouders. De wolf is pas recent naar Vlaanderen teruggekeerd en het 
plaatsen van een wolfwerende omheining vergt een zekere technische kennis die niet 
overal voldoende op de markt ter beschikking is.
3. Het proefproject in Genk is nog volop aan de gang. Het belangrijkste effect dat we 
momenteel al kunnen vaststellen is de daling van het aantal schademeldingen en 
waarnemingen in de stedelijke omgeving. 
Voor de start van het project werd een bevraging uitgevoerd. Die bevraging wordt in 
oktober 2023 opnieuw uitgerold. Zo kunnen we ook in kaart brengen of en hoe de 
perceptie van de bevolking van Genk over de schade en overlast geëvolueerd is en 
welke impact de aanpak gehad heeft. Het project heeft 211.411,20 euro gekost.
Momenteel wordt door het ANB een team aangeworven dat dit project in 2024 verder 
zet op Vlaams niveau. Het gaat om 1 operationele teamleider en 6 voltijdse 
equivalenten gemachtigd faunabeheerders. De geraamde kost is 826.000 euro. Deze 
verdere uitrol zal eind 2024 tussentijds geëvalueerd worden.
In afwachting van hun indiensttreding wordt het project in Genk met de bestaande 
capaciteit aan mensen ook opgeschaald naar de gemeenten rondom Genk. Dit is enkel  
mogelijk geworden omdat de druk van de everzwijnen in Genk dermate gedaald is door 
de effectieve aanpak.
4. Met betrekking tot het solidariteitsprincipe werd de mogelijkheid voor een gepaste 
wildschadeverzekering onderzocht. Het ANB ging hiervoor meermaals in gesprek met 
de beroepsvereniging van verzekerings- en herverzekeringsondernemingen actief op 
de Belgische markt. Naar aanleiding van de terughoudendheid om een dergelijke 
verzekering voor (enkel) everzwijnschade aan te bieden, werd vervolgens gepolst naar 
de bereidwilligheid voor een uitgebreidere schadeverzekering over heel Vlaanderen, 
voor verschillende wilde diersoorten en verschillende soorten schade. Ook een 
uitgebreidere schadeverzekering voor landbouwers wensen de verzekeraars 
momenteel niet aan te bieden. Om alsnog te voldoen aan de uitwerking van een 
solidaire schadevergoeding, gaf ik het ANB de opdracht een hervorming van de 
administratieve schadevergoeding voor wild zwijn uit te werken. 
a) Zie tabel in bijlage.
b) Zie tabel in bijlage. De voornaamste redenen van afwijzing zijn de mogelijkheid tot 
het bejagen of bestrijden van wilde zwijnen op de betrokken schadepercelen en het 
niet voldoen aan de preventieverplichting.
c) Zie tabel in bijlage. Er werd een dossier uit Leopoldsburg ontvankelijk verklaard en 
uitbetaald.
BIJLAGE
Everzwijnschade Limburg 
