title: Heraanleg fietspad N14 Malle-Zoersel - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2008904
thema link: https://www.vlaamsparlement.be/parlementaire-documenten/schriftelijke-vragen/1772712
SCHRIFTELIJKE VRAAG
nr. 118
van KATRIEN SCHRYVERS
datum: 18 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg fietspad N14 Malle-Zoersel  -  Stand van zaken
Het Agentschap Wegen en Verkeer (AWV) plant de aanleg van veilige en comfortabele 
fietspaden langs de Lierselei (N14) in Malle en Zoersel. Er bevindt zich vandaag een smal 
en aanliggend dubbelrichtingsfietspad aan de kant van de rijbaan richting Oostmalle en dat 
leidt tot gevaarlijke situaties. Recentelijk nog verloor een 17-jarige jongen die met zijn 
bromfiets op terugweg was van school, er het leven.
Het gaat meer bepaald over het stuk van de gewestweg tussen het kruispunt met de 
Turnhoutsebaan (N12) in Oostmalle en het kruispunt met de Schalmeidreef in Zoersel. De 
aanleg ervan wordt gekoppeld aan de uitvoering van rioleringswerken langs bepaalde 
stukken van het trac√©. Voor dit project zou al een startnota zijn opgemaakt. 
In antwoord op mijn schriftelijke vraag nr. 847 van 21 februari 2023 kreeg ik een stand 
van zaken.
De projectnota werd aangepast om ook rekening te houden met 
ruimtelijke/landschappelijke elementen. Aanvankelijk zou de projectnota zou eind 2022 
worden goedgekeurd, maar er werden nog aanpassingen gevraagd door het 
gemeentebestuur van Malle, met name ter hoogte van het park De Renesse, en naar 
aanleiding van een aantal arresten die hebben aangegeven dat VEN-gebied (waarlangs het 
project een stuk passeert) niet aangetast mag worden (VEN: Vlaams Ecologisch Netwerk). 
Pas na goedkeuring van de projectnota zouden de onteigeningsplannen kunnen worden 
afgewerkt. In een eerste versie van het onteigeningsplan werden 97 grondverwervingen 
gepland, de zone ter hoogte van Park de Renesse buiten beschouwing gelaten. Daarvoor 
werd voorlopig rekening gehouden met een budget van 3.500.000 euro. 
1. Werd de aangepaste projectnota ondertussen goedgekeurd? Wanneer gebeurde dat? 
Zo niet, waarom niet en wanneer kan goedkeuring verwacht worden?
2. Wat is de stand van zaken met betrekking tot de onteigeningsplannen? Hoeveel 
gronden zullen moeten worden ingenomen? Is er nood aan aanpassing van het 
vooropgestelde budget? 
3. Wanneer zou kunnen worden gestart met het proces van onteigeningen? Hoeveel tijd 
wordt daarvoor vooropgesteld?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 118 van 18 oktober 2023
van KATRIEN SCHRYVERS
1. De projectnota werd nog niet goedgekeurd. Het departement Omgeving en het 
Agentschap Natuur en Bos hebben verder onderzoek gevraagd. Op dit moment 
wachten we de resultaten van het onderzoek af, waarbij mogelijke varianten ter 
discussie zullen voorgelegd worden aan de leden van de projectstuurgroep (PSG). Er 
is op dit moment nog geen concrete datum ingepland om deze PSG opnieuw bijeen te 
roepen.
2. De projectnota dient eerst goedgekeurd te worden, waarbij de goedgekeurde plannen 
een duidelijk beeld zullen geven over het aantal in te nemen percelen en het benodigde 
budget.
3. Op dit moment is het ontwerp GIP 2024 opgemaakt en is er voor de volgende jaren 
een thematische oplijsting gemaakt. Er zal nog een nominatieve goedkeuring gegeven 
worden. Op dat moment zal duidelijk worden welke middelen er beschikbaar kunnen 
gesteld worden. 
