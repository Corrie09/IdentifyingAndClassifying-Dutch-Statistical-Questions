title: Brownfieldconvenanten - 14e oproep
thema: Economie
pdf link: https://docs.vlaamsparlement.be/pfile?id=2064558
thema link: https://www.vlaamsparlement.be/parlementaire-documenten/schriftelijke-vragen/1824232
SCHRIFTELIJKE VRAAG
nr. 412
van ROBRECHT BOTHUYNE
datum: 29 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Brownfieldconvenanten  -  14e oproep
De Vlaamse Regering stimuleert de herontwikkeling van verlaten bedrijventerreinen door 
het afsluiten van convenanten met projectontwikkelaars. Het afsluiten van een 
brownfieldconvenant biedt verschillende voordelen op administratief-juridisch en financieel 
vlak.
Met het herontwikkelen van dergelijke brownfields tot sociaal-maatschappelijk 
verantwoorde of economisch rendabele sites, profiteert de hele gemeenschap. De 
herontwikkeling van de brownfields brengt extra jobs met zich mee, zorgt ervoor dat een 
voorheen veeleer sociaal verwaarloosde buurt nieuw leven wordt ingeblazen, verhoogt de 
sociale cohesie en zorgt voor extra lokale inkomsten.
Binnen de 14e oproep kunnen aanvraagdossiers worden ingediend vanaf 18 november 
2023 tot en met vrijdag 8 november 2024.
De beoordeling zal gespreid gebeuren op twee momenten, afhankelijk van de periode van 
indiening:
- 1e periode: dossiers ingediend vanaf 18 november 2023 tot en met 26 april 2024;
- 2e periode: dossiers ingediend vanaf 27 april 2024 tot en met 8 november 2024.
De volgende vragen gaan over de eerste periode.
1. Hoeveel projecten werden naar aanleiding van deze 14e oproep ingediend? Graag 
opdeling naar:
a) totaalaantal ontvankelijke projecten;
b) provincie;
c) omschrijving van het project. 
2. Hoeveel van de projecten werden aanvaard? Graag opdeling naar:
a) totaalaantal ontvankelijke projecten;
b) provincie;
c) omschrijving van het project.
3. Hoeveel van de projecten werden geweigerd? Graag opdeling naar:
a) totaalaantal ontvankelijke projecten;
b) provincie;
c) omschrijving van het project. 
4. Wat was de reden van weigering? Graag opdeling naar:
a) reden van weigering;
b) omschrijving van het project; 
c) provincie.
5. Hoe evalueert de minister de projectoproep tot nu toe? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 412 van 29 april 2024
van ROBRECHT BOTHUYNE
1. De veertiende oproep Brownfieldconvenanten loopt van 18 november 2023 tot en met 
8 november 2024. Binnen de eerste periode, waarvan de uiterlijke indieningsdatum 
26 april was, werden er 2 dossiers ingediend.
Op 14 mei krijgen de aanvragers de mogelijkheid om hun dossier toe te lichten. Op 4 
juni staat een bespreking van de dossiers met de ambtelijke werkgroep gepland.
Een publicatie in het Belgisch Staatsblad van de voorlopige afbakening van de 
projectgebieden werd aangevraagd. Voorlopig is nog geen publicatiedatum bekend. 
Tegelijkertijd worden de houders van zakelijke rechten, die de aanvraag niet mee 
ondertekend hadden, aangetekend aangeschreven. Na de publicatie geldt een 
bezwaartermijn van 30 dagen waarbinnen eigenaars en houders van zakelijke rechten 
die de aanvraag niet hebben ondertekend, en andere belanghebbenden, bezwaar 
kunnen indienen tegen deze afbakening. 
Na deze bezwaarperiode zal ik een beslissing nemen over de ontvankelijkheid en 
gegrondheid van de ingediende aanvragen. 
a) Op dit moment is er nog geen beslissing genomen over de ontvankelijkheid en 
gegrondheid van de dossiers. 
b-c)
-1 dossier uit Provincie Oost-Vlaanderen
270. Gent – Koopvaardijlaan zone met verouderde bedrijfs- en residentiële 
gebouwen, grenzend ten oosten aan Gent-Oude Dokken en ten zuiden van 
Gent-Afrikalaan, waarvoor een gemengde invulling is voorzien.
-1 dossier Provincie Antwerpen
271. Zwijndrecht – Van Laere: voormalig bouwbedrijf met 
bodemverontreinigingwaarvoor een herinvulling is voorzien met KMO’s en 
maakbedrijven, eventueel aangevuld met kantoren en/of atelierwoningen. 
2. Zie antwoord op vraag 1a.
3. Zie antwoord op vraag 1a.
4. Zie antwoord op vraag 1a.
5. Aangezien er nog geen beslissing is genomen over de ontvankelijkheid en de 
gegrondheid van de aanvragen, en aangezien in het najaar nog een tweede 
indieningsperiode is voorzien, is het op dit moment nog te vroeg om de huidige oproep 
al te evalueren.
