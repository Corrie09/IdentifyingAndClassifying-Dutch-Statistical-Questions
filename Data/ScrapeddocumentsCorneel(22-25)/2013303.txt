title: E-steps - Onveilig gebruik
thema: Mobiliteit en Verkeer
pdf link: https://docs.vlaamsparlement.be/pfile?id=2013303
thema link: https://www.vlaamsparlement.be/parlementaire-documenten/schriftelijke-vragen/1775787
SCHRIFTELIJKE VRAAG
nr. 161
van ANNICK LAMBRECHT
datum: 26 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
E-steps  -  Onveilig gebruik
Uit cijfers van Vias institute blijkt dat de helft van de gebruikers van e-steps maandelijks 
met twee op een e-step rijdt, ondanks de verstrengde regels rond het gebruik van e-steps 
op 1 juli 2022. We scoren daarmee slechter dan het Europese gemiddelde (38%). Zoals 
de minister weet, is het sindsdien verboden met twee op de e-step te rijden; deze cijfers 
moeten dus verontrusten.
Daarnaast geeft ook 46% van de Belgische e-steppers toe maandelijks wel eens door het 
rode licht te rijden als dat niet mag. Ook daarmee scoren we slechter dan het Europese 
gemiddelde (34%). 61% rijdt ook nog steeds af en toe op een voetpad, terwijl dat sinds 1 
juli 2022 expliciet verboden is in de wegcode. Bijna de helft (40%) van de e-steppers geeft 
ook aan in de voorbije maand minstens 1 keer rondgereden te hebben wanneer ze te veel 
gedronken hadden. 
Deze cijfers zijn niet goed, daarom de volgende vragen.
1. Hoe kijkt de minister naar de cijfers? Had zij ze zo slecht verwacht?
2. Overweegt de minister nieuwe sensibiliseringscampagnes te lanceren? Zo ja, wanneer?
3. Zal de minister een overleg plannen met haar federale collega?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 161 van 26 oktober 2023
van ANNICK LAMBRECHT
1. Uit de (voorlopige) ongevallencijfers blijkt dat er een kentering is in het aantal 
ongevallen met e-steps sinds de invoering van de nieuwe regels. Desondanks merk 
je in het straatbeeld dat de regels niet altijd nauwgezet gevolgd worden. Er is dus 
zeker nog veel ruimte tot verbetering, maar die verbetering is niet enkel op 
infrastructuurniveau te boeken. Het is hoofdzakelijk het gedrag dat een veelbepalende 
rol speelt. 
2. Nadat de nieuwe regels voor e-steps en andere voortbewegingstoestellen van kracht 
werden, voerde de Vlaamse Stichting Verkeerskunde (VSV) een informatiecampagne. 
Er zijn momenteel geen plannen om deze campagne te herhalen. 
Wel hebben we via de VSV permanente aandacht voor de e-step. Binnen het project 
‘Opvallr’ kunnen leerkrachten samen met leerlingen werken rond het veilig gebruik 
van de e-step. Verder post de VSV regelmatig tips en beantwoordt de stichting vragen 
over verkeersregels via haar kanalen op sociale media. Het veilig gebruik komt ook 
aan bod in de Grote verkeersquiz (jaarlijks) en de Kleinste verkeersquiz (wekelijks). 
Ook via het verkeersmagazine Kijk Uit communiceren we op regelmatige basis over 
de verkeersregels met betrekking tot de e-step en geven we gebruiksadvies.
3. De e-step stond als te bespreken onderwerp op de agenda van het IMC-overleg van 
15 november 2023. Zonder op de details vooruit te willen lopen in afwachting van 
grondigere inhoudelijke terugkoppeling, werden verschillende mogelijke maatregelen 
besproken in de verschillende domeinen (sensibilisering en educatie, normering, 
verkeersregels, handhaving).
