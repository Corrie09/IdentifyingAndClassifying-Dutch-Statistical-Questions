title: Blauwe Nonnenklooster en Klooster der Zwarte Zusters Veurne - Instandhouding
thema: Onroerend erfgoed
pdf link: https://docs.vlaamsparlement.be/pfile?id=2004390
thema link: https://www.vlaamsparlement.be/parlementaire-documenten/schriftelijke-vragen/1766010
SCHRIFTELIJKE VRAAG
nr. 9
van CATHY COUDYSER
datum: 3 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Blauwe Nonnenklooster en Klooster der Zwarte Zusters Veurne  -  Instandhouding 
In 2009 werden het Blauwe Nonnenklooster en het Klooster der Zwarte Zusters in Veurne 
vastgesteld als bouwkundig erfgoed. Beide kloostercomplexen werden eerder ook 
beschermd als monument. De eigenaar heeft plannen om de beschermde monumenten te 
herbestemmen tot twee boetiekhotels met restaurant en feestzaal. In maart 2019 kende 
het Veurnse stadsbestuur voor de herbestemming van de twee beschermde panden nog 
de nodige omgevingsvergunningen goed. Ook het agentschap Onroerend Erfgoed gaf 
positief advies.
In februari 2021 vroeg ik de minister al naar de stand van zaken van deze dossiers en ik 
wees daarbij op de verslechterde toestand van beide beschermde monumenten. De 
minister stelde toen dat hij op de hoogte was van de situatie van beide historische panden 
maar dat er overleg liep tussen de administratie van de stad Veurne, de eigenaar en de 
architect. Verder kon de minister meedelen dat er een omgevingsvergunningsaanvraag 
was ingediend voor het voormalige klooster van de Zwarte Zusters. Voor het andere pand 
zou de eigenaar dat in de daaropvolgende maanden indienen bij de stad.  
De minister gaf ook aan dat er een traject van zachte handhaving liep in de hoop om via 
constructief overleg tot herstelwerken te komen. Ondertussen verneem ik dat er weinig 
schot in de zaak komt en de staat van de gebouwen verder achteruitgaat. 
1. Wat zijn de resultaten van het zachte handhavingstraject dat werd gelopen? Hoe 
evalueert de minister deze? 
2. Zijn er onlangs nog besprekingen met de stad, de eigenaar en de architect geweest of 
gepland? Wat is hier de situatie? 
3. Heeft de administratie onlangs nog een plaatsbezoek gedaan om de staat van de 
gebouwen, te onderzoeken? Wat zijn de resultaten en bevindingen? En welke 
conclusies en maatregelen worden daar aan gekoppeld? 
4. Zijn er herstelwerken gepland? Over welke werken gaat het en welke concrete termijn 
is afgesproken of vastgelegd voor die werken??
5. Welke handhaving loopt er vandaag nog en/of zijn daar nieuwe stappen gepland? 
6. Hoe ziet de minister het dossier verder evolueren?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 9 van 3 oktober 2023
van CATHY COUDYSER
1. Er is inderdaad een zacht handhavingstraject opgestart, evenwel zonder verhoopt 
resultaat. Voor het Blauwe Nonnenklooster in Veurne ondernam de bouwheer geen 
enkele actie voor het starten van instandhoudingswerken en evenmin in het kader van 
een omgevingsvergunningsaanvraag. De Afdeling Handhaving van het Departement 
Omgeving neemt dit dossier nu over en de inspecteur onroerend erfgoed zal in 
november de nodige formele vaststellingen doen voor de opmaak van een proces-
verbaal. Voor het klooster van de Zwarte Zusters verleende de deputatie van de 
provincie West-Vlaanderen intussen de omgevingsvergunning. De effectieve aanvang 
der werken blijft wel uit. Indien de bouwheer tegen eind dit jaar geen effectieve stappen 
onderneemt, zal ook dit dossier opgevolgd worden door de erfgoedinspectie.
2. De laatste besprekingen met de betrokkenen dateren van een jaar geleden. In 
november is er een plaatsbezoek ingepland met de erfgoedinspecteur. 
3. Zie vragen 1 en 2.
4. Er zijn nog geen herstelwerken gepland. Zie vragen 1 en 2.
5. Zie vraag 1.
6. Op basis van het harde handhavingstraject is het de bedoeling dat de instandhoudings- 
en herstelwerken aan de beschermde gebouwen worden afgedwongen. Dit traject zal 
lopen zolang de nodige werken niet uitgevoerd en opgeleverd zijn. De administratie 
volgt dit van nabij op.
