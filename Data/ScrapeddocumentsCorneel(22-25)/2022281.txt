title: Professioneel rijonderricht - Stage brevet IV
thema: Mobiliteit en Verkeer
pdf link: https://docs.vlaamsparlement.be/pfile?id=2022281
thema link: https://www.vlaamsparlement.be/parlementaire-documenten/schriftelijke-vragen/1782358
SCHRIFTELIJKE VRAAG
nr. 286
van SOFIE MERTENS
datum: 28 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Professioneel rijonderricht  -  Stage brevet IV
Als een kandidaat-rijinstructeur geslaagd is voor het mondelinge examen, reikt het 
Departement Mobiliteit en Openbare Werken (MOW) een aanvraag tot stagetoelating uit. 
Die moet ingevuld worden teruggestuurd naar het Departement MOW, samen met een 
uittreksel uit het strafregister (model 596.1-7) en een recto-versokopie van het rijbewijs 
met daarop de vermelding van de medische rijgeschiktheid. Als op het rijbewijs nog geen 
vermelding van medische rijgeschiktheid staat, moet de kandidaat-rijinstructeur zo snel 
mogelijk een afspraak maken bij een oogarts voor een oogonderzoek en bij een erkende 
arbeidsgeneeskundige dienst of een medisch centrum van de federale overheid voor een 
medisch onderzoek. Als de kandidaat fit en gezond is, krijgt die een ‘rijgeschiktheidsattest 
van groep 2’. Als alles in orde is, krijgt de kandidaat-rijinstructeur een stagetoelating 
waarmee die zich kan inschrijven bij een rijschool naar keuze voor de stage. 
De rijschool duidt een stagemeester aan die de stage begeleidt en de stagelessen mee 
voorbereidt. De duur van de stage varieert. Als de kandidaat-rijinstructeur geen 
opleidingscursus heeft gevolgd in een erkend opleidingscentrum, duurt de stage 300 uur, 
anders 225 uur. Als de kandidaat al in het bezit is van een ander brevet, wordt de stagetijd 
met 1/3 verminderd. 
Tijdens de stage moet de kandidaat-rijinstructeur een formulier ‘stageverloop’ bijhouden, 
waarop hij chronologisch de praktijkopleiding die hij krijgt en de lessen die hij geeft, 
noteert. Op het einde van de stage moet het formulier ondertekend worden door de 
kandidaat-rijinstructeur en de stagemeester. Als de kandidaat geslaagd is voor de stage, 
reikt de rijschool een stageattest uit. 
De stagetoelating is 3 jaar geldig, maar men heeft slechts 2 jaar de tijd om de stage af te 
ronden. Als het niet lukt om de stage tijdig af te ronden, moet de kandidaat-rijinstructeur 
ook de examens opnieuw afleggen. 
Over de stage:
 
1. Hoe verloopt de evaluatie van de stage? Is daarbij ook een rol weggelegd voor het 
Departement MOW of gebeurt de evaluatie louter door de rijschool? 
2. Worden er door het Departement MOW controles uitgevoerd op de stages? Zo ja, 
wanneer en op welke basis? 
3. Waarom is de stagetoelating 3 jaar geldig, maar heeft men slechts 2 jaar de tijd om 
de stage af te ronden? 
4. Hoeveel kandidaat-rijinstructeurs liepen in de periode van 1 januari 2018 tot 30 
september 2023 stage voor brevet IV in Vlaanderen? Graag absolute en relatieve 
cijfers. Graag een overzicht: 
a) per jaar; 
b) per provincie; 
c) naargelang ze de stage voor de eerste, tweede of derde keer of meer deden; 
d) naargelang de verdeling op basis van het geslacht; 
e) naargelang de leeftijd. 
5. Hoeveel personen waren geslaagd? Graag absolute en relatieve cijfers. Graag een 
overzicht: 
a) per jaar; 
b) per provincie; 
c) naargelang ze de stage voor de eerste, tweede of derde keer of meer deden; 
d) naargelang de periode waarbinnen ze de stage afrondden (6 maanden, 1 jaar, 1,5 
jaar of 2 jaar); 
e) naargelang de verdeling op basis van het geslacht; 
f) naargelang de leeftijd. 
6. Hoeveel personen waren niet geslaagd? Graag absolute en relatieve cijfers. Graag een 
overzicht: 
a) per jaar; 
b) per provincie; 
c) naargelang de reden; 
d) naargelang ze de stage voor de eerste, tweede of derde keer of meer deden; 
e) naargelang de verdeling op basis van het geslacht; 
f) naargelang de leeftijd. 
7. Hoeveel personen hebben hun stage niet binnen de 2 jaar afgerond? Graag absolute 
en relatieve cijfers. Graag een overzicht: 
a) per jaar; 
b) per provincie; 
c) naargelang ze de stage voor de eerste, tweede of derde keer of meer deden; 
d) naargelang de verdeling op basis van het geslacht; 
e) naargelang de leeftijd.
8. Hoe evalueert de minister bovenstaande cijfers? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 286 van 28 november 2023
van SOFIE MERTENS
1. Voor het goede begrip: het verwerven van een brevet is niet enkel het resultaat van 
het doorlopen en de evaluatie van een stage. Een brevet wordt bekomen door te 
slagen voor drie volgtijdelijke door het departement georganiseerde examens: 
schriftelijk examen, mondeling examen en het geven van een “modelles”.
Deze examens – en dus ook de “modelles” – worden afgelegd ten overstaan van en 
geëvalueerd door een jury samengesteld uit leden van een examencommissie 
benoemd door de minister. 
Het voltooien van de stage is een voorwaarde voor deelname aan het examen 
“modelles” en uiteraard ook een middel om dit voor te bereiden.
De stage moet een aantal voorgeschreven onderdelen omvatten. Het bijhouden van 
het formulier stageverloop door kandidaat en stagemeester is bedoeld om dit 
aantoonbaar te maken. 
Door het uitreiken van het stageattest bevestigt de directeur van de rijschool de 
stageperiode, het totaal aantal doorlopen uren en het voldoen van de 
stageverplichtingen. Dit attest omvat geen evaluatie.
2. Door het departement MOW uitgevoerde controles op de stage zijn administratieve 
controles.
Vooraleer een kandidaat-instructeur toegelaten wordt tot het examen “modelles” 
wordt gecontroleerd of de minimaal vereiste duur (afhankelijk van de situatie van de 
kandidaat) van de stage voldaan werd.
Binnen het geheel van de controles die het departement MOW uitvoert bij de rijscholen 
wordt ook steekproefsgewijs aandacht besteed aan het kruisgewijs controleren van 
documenten (onder andere register lessen) die toelaten de juistheid van over stages 
afgeleverde documenten en inlichtingen te controleren.
3. De stagetoelating is maximaal tot drie jaar geldig na het slagen voor de theoretische 
en mondelinge examens. Ze verliest immers ook haar geldigheid na drie mislukkingen 
voor het examen “modelles.”
De kandidaat heeft na aanvang van de stage twee jaar de tijd om deze te voltooien. 
Het stageattest bevestigt deze voltooiing en laat toe in te schrijven voor het examen 
“modelles” dat afgelegd moet worden binnen de geldigheid van de stagetoelating.
De kandidaat heeft, afhankelijk van de voortgang die kan worden gemaakt in de 
stage, een marge van minstens een jaar. Dit geeft de kandidaat enige tijd om de 
stage aan te vatten (bv. zoeken geschikte rijschool) alsook om na afloop nog het 
examen “modelles” af te leggen. Na een niet-geslaagd examen “modelles” moet de 
stage echter volledig worden overgedaan. Daar ligt de verantwoordelijkheid inderdaad 
bij de kandidaat om zelf een geschikte voortgang van zijn stage na te streven zodat 
meerdere examenpogingen binnen de geldigheid van de stagetoelating mogelijk zijn.
4-7.Er is geen uitgebreid statistisch cijfermateriaal (geslacht/leeftijd/provincie/-
stageduurtijd/aantal doorlopen stages/reden van niet slagen/aantal pogingen) 
voorhanden m.b.t. de brevetexamens voor kandidaat-instructeurs. 
De data die wel gegeven kunnen worden zijn de volgende:
Aantal stagetoelatingen per brevet
brevet 2018 2019 2020 2021 2022 2023
IV 21 19 6 28 12 23
Aantal geslaagde modellessen per brevet
brevet 2018 2019 2020 2021 2022 2023
IV 12 14 12 12 18 14
Aantal niet geslaagde modellessen per brevet
brevet 2018 2019 2020 2021 2022 2023
IV 7 1 2 3 3 3
8. Wat de brevetexamens betreft, wordt actueel enkel die informatie bijgehouden die 
bijdraagt tot het verloop van de examens. Zoals u weet, wordt er momenteel gewerkt 
aan een nieuw BVR voor de rijscholen. Ook de opleiding van de rijlesgevers, inclusief 
het onderdeel stage, zal daarbij de nodige aandacht krijgen. Ook ik aanzie dit als een 
belangrijk onderdeel van het opleidingstraject. Ik wil dan ook inzetten op de kwaliteit 
en opvolging ervan. Met de bijhorende verdere digitalisering zullen meer dan op 
vandaag gegevens voor toezicht, opvolging en relevante analyse ter beschikking 
komen.
