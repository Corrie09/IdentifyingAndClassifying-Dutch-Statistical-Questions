title: Hoger onderwijs - Starttoetsen
thema: Onderwijs en Vorming
pdf link: https://docs.vlaamsparlement.be/pfile?id=2016509
thema link: https://www.vlaamsparlement.be/parlementaire-documenten/schriftelijke-vragen/1780491
SCHRIFTELIJKE VRAAG
nr. 138
van BRECHT WARNEZ
datum: 17 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Starttoetsen
In 2004 werd het toelatingsexamen burgerlijk ingenieur afgeschaft na een beslissing van 
de Vlaamse overheid. Aan het begin van het academiejaar 2013-2014 werd voor het eerst 
voor alle bacheloropleidingen burgerlijk ingenieur op Vlaamse universiteiten een niet-
bindende en niet-verplichte starttoets aangeboden.
Bij decreet van 8 december 2017 werden de niet-bindende toelatingsproeven voor 
bepaalde bacheloropleidingen ingevoerd. Sinds het begin van het academiejaar 2018-2019 
is het afleggen van de starttoets voor burgerlijk ingenieur en burgerlijk ingenieur-architect 
verplicht om de studie te kunnen aanvatten. Vanaf academiejaar 2019-2020 vervolledigde 
de opleiding diergeneeskunde het lijstje met verplichte starttoetsen. Ten slotte is in het 
academiejaar 2020-2021 de opleiding industrieel ingenieur, respectievelijk industriële 
wetenschappen, bio-industriële wetenschappen en biowetenschappen alsook de bachelor 
engineering technology, erbij gekomen. Sinds academiejaar 2017-2018 moeten studenten 
die aan een lerarenopleiding willen beginnen, verplicht een starttoets afleggen. Sinds het 
academiejaar 2022-2023 zijn er vier nieuwe richtingen waar de starttoets verplicht is: de 
bachelors farmacie, bio-ingenieur(swetenschappen), wiskunde en fysica.
Ten slotte zijn er nog enkele richtingen waar de starttoets niet verplicht is, zoals bachelor 
in de geografie en bachelor in de geologie. 
Dit is een opvolgvraag van mijn schriftelijke vraag nr. 66 van 20 oktober 2022.
Graag de cijfers in Excel.
1. Kan de minister een overzicht geven van het aantal ingeschreven trajectstarters voor 
de opleidingen bachelor of science in de farmacie, bio-ingenieur(swetenschappen), 
wiskunde en fysica? Graag een overzicht vanaf 3 jaar voor het invoeren van de 
verplichte niet-bindende starttoets tot en met academiejaar 2022-2023. Hoe 
apprecieert de minister die cijfers?
2. Hoeveel studenten namen deel aan de starttoetsen in de vier bovenvermelde 
opleidingen waar de starttoets sinds academiejaar 2022-2023 verplicht is?
a) Hoeveel trajectstarters zijn geslaagd voor de verplichte starttoets en hoeveel van 
die studenten hebben vervolgens de studie aangevat (absoluut/procentueel)? 
Graag een overzicht per academiejaar en opleiding, sinds de invoering van de 
verplichte starttoets. Dit betreft dus enkel 2022-2023.
b) Hoeveel trajectstarters zijn niet geslaagd voor de verplichte starttoets en hoeveel 
van die studenten hebben vervolgens de studie aangevat (absoluut/procentueel)? 
Graag een overzicht per academiejaar en opleiding, sinds de invoering van de 
verplichte starttoets. Dit betreft dus enkel 2022-2023.
c) Wat waren de gemiddelde scores en medianen van de verplichte starttoetsen? 
Graag een overzicht per opleiding.
d) Hoe apprecieert de minister de cijfers bij deelvragen a, b en c?
e) Wat is volgens de minister het effect van de verplichte starttoets op het aantal 
inschrijvingen in vergelijking met de laatste drie academiejaren voor de invoering?
f) Graag ook de gegevens voor deelvraag 1 voor de volgende trajectstarters en 
generatiestudenten: studenten met een handicap (VAPH-definitie), 
werkstudenten, beursstudenten, studenten per niveau aso, tso, bso en naar 
gender. Hoe apprecieert de minister deze cijfers?
3. In het vorige antwoord suggereerde de minister dat enkele niet-verplichte starttoetsen 
(chemie, biochemie en biotechnologie) misschien ook kunnen aansluiten in het traject 
van verplichte deelname. Ook in dat antwoord gaf de minister aan dat er geen 
definitieve plannen zijn voor een verdere uitbreiding.
a) Zijn er al concrete plannen om deze of andere starttoetsen te verplichten?
b) Zijn er ondertussen definitieve plannen van andere (niet-)verplichte starttoetsen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 138 van 17 november 2023
van BRECHT WARNEZ
1-2f) Er bestaan geen “verplichte niet-bindende starttoetsen”.
De starttoetsen zijn toetsen die verplicht moet worden afgelegd als men zich wil 
inschrijven in bepaalde bacheloropleidingen. Aan starttoetsen wordt verplichte 
remediëring gekoppeld als de student de cesuur niet behaalt. 
De toetsen waarnaar de Vlaamse volksvertegenwoordiger refereert zijn geen 
starttoetsen. In 2019-2020 was er immers nog geen sprake van starttoetsen. 
Ijkingstoetsen zijn bovendien niet hetzelfde als starttoetsen. Pas in het academiejaar 
2023-2024 werden de eerste starttoetsen afgenomen, daarvan zijn nog geen 
resultaten gekend gezien deze groep van studenten nog maar pas gestart is. 
Bijgevolg kan er geen appreciatie gegeven worden over de starttoetsen naar 
aanleiding van de door u opgevraagde cijfers. De gevraagde cijfers gaan over 
ijkingstoetsen en kan u hieronder vinden.
In de bijlage, tabel 1 wordt het aantal trajectstarters weergegeven in de bachelor of 
Science in de bio-ingenieurswetenschappen, de bachelor of Science in de 
farmaceutische wetenschappen, de bachelor of Science in de fysica/de fysica en de 
sterrenkunde en de bachelor of Science in de wiskunde vanaf het academiejaar 2017-
2018 tot en met het academiejaar 2021-2022. 
In de overige tabellen vindt de Vlaamse volksvertegenwoordiger een verdere 
opdeling:
- in tabel 2 naar geslacht en al dan niet generatiestudent
- in tabel 3 naar functiebeperking en al dan niet generatiestudent
- in tabel 4 naar studietoelage en al dan niet generatiestudent
- in tabel 5 naar werkstudent en al dan niet generatiestudent
- in tabel 6 naar onderwijsvorm secundair onderwijs en al dan niet generatiestudent
Gegevens voor het academiejaar 2022-2023 zijn pas beschikbaar in het voorjaar van 
2024. 
2. a-b) 
2022-2023 Geslaagd Niet geslaagd
Toets Totaal Studie aangevatTotaal Studie 
aangevat
Bio-ingenieurswetenschappen 444 62% (274)349 91% (317)
Farmaceutische wetenschappen 347 63% (218)294 71% (208)
Wiskunde en fysica 307 85% (178) 197 96% (190)
Voor deze opleidingen hebben 116 deelnemers 2 maal aan dezelfde toets 
deelgenomen. Voor hen is de maximale score meegenomen in de tabel.
Voor 2023-2024 kunnen de data nog niet gegeven worden omdat het antwoord 
een koppeling met de inschrijfgegevens vereist die nog niet beschikbaar zijn.
c) Voor 2022-2023 (score op 20):
Toets Gemiddelde Mediaan
Bio-ingenieurswetenschappen 8,5 8
Farmaceutische wetenschappen 8,9 9
Wiskunde en fysica 8,16 8
Voor 2023-2024 (score op 20): 
Toets Gemiddelde Mediaan
Bio-ingenieurswetenschappen 12,41 13
Farmaceutische wetenschappen 11,95 12
Wiskunde en fysica 10,56 11
d) Ten opzichte van de deelnamecijfers in 2021-2022, toen het nog ging om 
ijkingstoetsen die bovendien niet verplicht waren, is er een stijging van het aantal 
deelnemers. 
Een zeer groot aandeel van studenten die niet slaagden op de ijkingstoets vatten 
toch de studie aan in 2022-2023. Toch blijken er duidelijke verschillen te zijn in 
inschrijfgedrag tussen studenten die minder of meer dan 10/20 scoren op de 
ijkingstoetsen. 
e) Gezien de starttoetsen nog maar recent voor de eerste keer werden afgenomen en 
de inschrijvingscijfers van deze groep studenten nog niet gekend zijn, is het nog te 
vroeg om te zien of er een mogelijk effect is op het aantal inschrijvingen. 
f) Zie antwoord op deelvraag 1.
3. a) De eventuele uitbreiding van opleidingen met een verplichte toets wordt jaarlijks 
besproken op basis van validiteitsonderzoek. Voor het academiejaar 2024-2025 
zullen er geen nieuwe opleidingen met verplichte starttoets bijkomen. VLIR heeft 
laten weten dat er op dit ogenblik geen niet-verplichte toets is waarvan het 
gewenste validiteitsniveau al bereikt is. Voor verplichting in 2025 wordt de 
beslissing in juni 2024 genomen zodat er tijdig gecommuniceerd kan worden naar 
studiekiezers.
De inspanningen om de niet-verplichte toetsen om te zetten naar starttoetsen 
worden verder gezet. 
b) In 2024 zullen de opleidingen revalidatiewetenschappen en kinesitherapie voor het 
eerst een niet-verplichte ijkingstoets organiseren aan alle instellingen zodat er ook 
voor die toetsen validiteitsonderzoek kan gevoerd worden met het oog op eventuele 
omvorming naar starttoetsen.
BIJLAGE
Overzicht
