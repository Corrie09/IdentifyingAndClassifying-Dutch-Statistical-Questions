title: Handelsmissie naar Polen en Letland - Afspraken over samenwerking
thema: Buitenlands beleid
pdf link: https://docs.vlaamsparlement.be/pfile?id=2058705
thema link: https://www.vlaamsparlement.be/parlementaire-documenten/schriftelijke-vragen/1814368
SCHRIFTELIJKE VRAAG
nr. 183
van KARL VANLOUWE
datum: 20 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Handelsmissie naar Polen en Letland  -  Afspraken over samenwerking
In de Commissie voor Buitenlands Beleid, Europese Aangelegenheden, Internationale 
Samenwerking en Toerisme van 12 maart 2024 werd gevraagd naar de handelsmissie van 
minister-president Jambon naar Polen en Letland. Die handelsmissie had als doel de 
Vlaamse expertise te promoten binnen het offshore windenergieproject ELWIND. In het 
kader van de Noordstrategie zijn goede relaties met de Baltische staten een prioriteit op 
zowel politiek, economisch als cultureel vlak. Ook werd er gepeild naar het standpunt over 
het voorstel van de Poolse premier Tusk om extra sancties tegen Rusland op te leggen. 
Tijdens een gesprek met de Poolse minister van Europese Zaken en de staatssecretaris 
van Buitenlandse Zaken werd ook de bijeenkomst van de Vaste Gemengde Commissie 
tussen Vlaanderen en Polen besproken. Concreet werd er overeengekomen om in de 
komende jaren verder in te zetten op de bilaterale samenwerking. 
In Letland stonden de geopolitieke dreiging alsook de opportuniteiten die er liggen in de 
energiesector centraal. Er kan worden vastgesteld dat er met grote ogen gekeken wordt 
naar de meerwaarde die Vlaamse expertise kan bieden op het vlak van offshore energie. 
Daarnaast bleek uit een gesprek met de havenautoriteiten van Riga dat er vanuit Letland 
ook vraag is naar samenwerking op het vlak van waterstof in het kader van de Nordic-
Baltic Hydrogen Corridor. Ten slotte werd ook afgesproken om samen met Letland te 
bekijken hoe Vlaanderen mee de wederopbouw van Oekraïne kan ondersteunen. 
Over het voorstel van de Poolse premier Tusk over extra sancties tegen Rusland, stelde de 
minister-president dat hij het het eens is met premier Tusk. Hij stelt dat een importverbod 
van landbouw- en voedselproducten op Europees niveau uitgevaardigd moet worden. 
Eventuele maatregelen zouden best gecoördineerd uitgevaardigd worden, omdat enerzijds 
Russische landbouwproducten effect hebben op de wereldmarktprijs en anderzijds 
Europese landen nog heel wat van die producten invoeren. 
Aansluitend op de nieuwe informatie die tijdens de commissie aan het licht kwam, heb ik 
nog enkele vervolgvragen.
1. Wat betreft de bilaterale samenwerking met Polen: op welke domeinen zou verder 
ingegaan worden om de bilaterale banden te versterken?
2. Waarover zal er voornamelijk gesproken worden op de Vaste Gemengde Commissie 
tussen Vlaanderen en Polen in april? 
3. Zijn er concrete afspraken gemaakt waardoor Vlaanderen zou kunnen bijdragen aan 
offshore windenergieprojecten in Letland? 
4. Wat betreft de mogelijke samenwerking rond waterstof in het kader van de Nordic-
Baltic Hydrogen Corridor: zal dat verder besproken worden en is er concreet zicht op 
hoe Vlaanderen erop zal inspelen? 
5. Werd er ook besproken hoe Vlaanderen concreet een bijdrage kan leveren aan de 
samenwerking met Letland over de heropbouw van Oekraïne? Aangezien Polen daar 
ook erg op inzet, zijn er misschien opportuniteiten tot samenwerking tussen 
Vlaanderen en zowel Polen als Letland hieromtrent. 
6. De lijst omvat allerlei producten, maar hoe zal dit specifiek aan Vlaanderen raken? Is 
daarover al een impactanalyse gemaakt en hoe waarschijnlijk lijkt het de minister-
president dat het voorstel van Polen gehoor zal hebben in de rest van de EU? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 183 van 20 maart 2024
van KARL VANLOUWE
1. De bilaterale samenwerking met Polen kan zich de komende jaren richten op de 
volgende domeinen: economische samenwerking (vooral rond infrastructuur en groene 
energie), digitalisering, wetenschap, innovatie, onderwijs, cultuur en samenwerking 
tussen de diplomatieke academies. De samenwerking zal verder vorm krijgen in de 
aanstaande Vaste Gemengde Commissie tussen Vlaanderen en Polen. 
2. De Poolse en Vlaamse administraties bespreken momenteel de precieze datum en de 
agenda van de Vaste Gemengde Commissie met Polen. Inhoudelijk zal er 
waarschijnlijk aandacht gaan naar onder meer Oekraïne, de herdenking van het 
gemeenschappelijk verleden, economie, onderwijs, wetenschap en cultuur.
3. Vlaanderen volgt de verdere ontwikkelingen van nabij op, onder meer via een 
partnerschap met het Letse Wind Energy Agency. Het forum inzake windenergie, dat 
op initiatief van Flanders Investment & Trade georganiseerd werd tijdens de missie, 
was een belangrijke stap om Vlaamse bedrijven te koppelen aan relevante Letse 
stakeholders. Vanuit Vlaanderen nam een kleine delegatie deel aan de WindWorks 
conferentie te Riga op 25 april jongstleden. Na het faciliteren van de eerste contacten 
tussen Vlaamse en Letse bedrijven zal FIT deze verder blijven opvolgen en 
ondersteunen.
4. Vlaanderen volgt de uitdagingen en opportuniteiten inzake waterstof ook in Letland 
van nabij op. De contacten die tijdens de missie werden gelegd met zowel de Letse 
minister voor energie als de haven van Riga laten toe om de concrete mogelijkheden 
voor samenwerking in de toekomst verder te onderzoeken en vorm te geven. 
5. Tijdens de handelsmissie kwam de samenwerking met Letland over de heropbouw van 
Oekraïne kort aan bod. Mijn diensten volgen de opportuniteiten die er zijn op dit vlak 
op. Zo heeft het departement Kanselarij en Buitenlandse Zaken, onder meer via de 
diplomatieke vertegenwoordiging van Vlaanderen in Warschau, reeds contacten gehad 
met hun Letse collega’s. De contacten zijn veelbelovend. We nemen hierbij de 
suggestie mee om dit ook open te trekken naar de Poolse collega’s. Het is aan een 
volgende Vlaamse Regering om te bepalen op welke manier ze wenst in te zetten op 
deze opportuniteit. 
6. De lijst bevat inderdaad een diverse set van geïmporteerde landbouwproducten uit 
Rusland. Op basis van de lijst en de importwaarde van de producten heeft de Vlaamse 
Regering de voornaamste strategische afhankelijkheden in grote lijnen in kaart 
kunnen brengen. Aangezien een gedetailleerde impactanalyse slechts mogelijk is 
wanneer de concrete Europese maatregelen duidelijk zijn, kan hier nog geen werk van 
worden gemaakt. Mijn diensten zullen dit, afhankelijk van de voorgestelde Europese 
maatregelen, geval per geval bestuderen. 
Verder kan ik geen voorafname doen over hoe Europese landen het Poolse voorstel 
zullen ontvangen. Ik zal echter aandachtig zijn voor de reacties die op het voorstel 
volgen.
