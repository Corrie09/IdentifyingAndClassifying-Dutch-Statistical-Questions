title: Premie PV-installatie - Tijdelijk verbod op verplaatsing na ingebruikname
thema: Energie
pdf link: https://docs.vlaamsparlement.be/pfile?id=2001812
thema link: https://www.vlaamsparlement.be/parlementaire-documenten/schriftelijke-vragen/1763557
SCHRIFTELIJKE VRAAG
nr. 4
van STAF AERTS
datum: 26 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Premie PV-installatie  -  Tijdelijk verbod op verplaatsing na ingebruikname 
Bij de eenmalige premie die Fluvius uitkeert wanneer iemand een pv-installatie plaatst, is 
een van de voorwaarden: “De zonnepanelen mogen gedurende een periode van minstens 
15 jaar na indienstname niet worden verplaatst naar een ander perceel.”
https://www.vlaanderen.be/premie-van-fluvius-voor-zonnepanelen-op-gebouwen
1. Waarom werd die voorwaarde opgenomen? Wat is de logica achter die bepaling?
2. Hoe wordt dat gecontroleerd? Hoeveel controles werden sinds 2021 uitgevoerd en wat 
waren de resultaten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 4 van 26 september 2023
van STAF AERTS
1. Deze voorwaarde werd bij het opstellen van de regelgeving in 2020 enerzijds 
opgenomen om dubbele betoelaging voor eenzelfde installatie op twee adressen te 
vermijden en anderzijds om verplaatsingen van installaties te ontmoedigen. Voor het 
arrest van het Grondwettelijk Hof met betrekking tot de terugdraaiende teller kon het 
immers voorvallen dat eenzelfde investeerder voor eenzelfde woning zowel van de 
terugdraaiende teller als van de premie kon genieten. Dit door verhuis van een 
installatie met premie naar een woning waar al een installatie met terugdraaiende teller 
aanwezig was, of omgekeerd door de verhuis van een installatie met terugdraaiende 
teller naar een woning waar een nieuwe installatie werd geplaatst met premie. 
Bovendien is het beter dat de PV-installatie op het originele adres blijft dan dat die naar 
elders wordt verplaatst. Er werd wel een uitzondering voorzien in geval van 
eigendomsoverdracht waarbij voorafgaand aan de eigendomsoverdracht de installatie 
uit dienst werd genomen.
2. Gezien de vernietiging van het systeem van de terugdraaiende teller door het arrest 
van het Grondwettelijk Hof in 2021 is het risico op dubbele betoelaging via premie en 
systeem van terugdraaiende teller weggevallen. De incentive om een frauduleuze 
verhuis te organiseren is achterhaald gezien het extra voordeel van de terugdraaiende 
teller is verdwenen. Bovendien kan de premie enkel toegepast worden voor recente 
installaties in dienst genomen vanaf 2021. Bijgevolg is een automatische controle in 
het verwerkingsproces niet kostenefficiënt geacht en werden tot op heden ook geen 
manuele controles uitgevoerd.
