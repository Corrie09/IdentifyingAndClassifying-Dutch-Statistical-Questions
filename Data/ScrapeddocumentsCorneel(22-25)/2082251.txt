title: N50 Albrecht Rodenbachstraat Oostkamp - Ontbrekend voetpad
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082251
thema link: https://www.vlaamsparlement.be/parlementaire-documenten/schriftelijke-vragen/1835659
SCHRIFTELIJKE VRAAG
nr. 34
van BRECHT WARNEZ
datum: 23 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
N50 Albrecht Rodenbachstraat Oostkamp  -  Ontbrekend voetpad
Een voetpad vormt een essentieel onderdeel van de infrastructuur in steden en dorpen. 
Het zorgt voor een veilige en toegankelijke route voor voetgangers, gescheiden van 
snelverkeer, wat de kans op ongevallen verkleint. Bovendien bevordert een goed 
onderhouden voetpad wandelen als een gezonde en duurzame manier van verplaatsen, en 
draagt het bij aan de toegankelijkheid van openbare ruimtes voor mensen met beperkte 
mobiliteit, zoals ouderen en rolstoelgebruikers.
Langs de Albrecht Rodenbachstraat (N50) in Oostkamp is er in een voetpad voorzien, 
behalve op het stuk tussen huisnummer 55 en 56, ter hoogte van de kruising met de Guido 
Gezellestraat. Omwonenden vragen zich af of de aanleg van een voetpad op dit 
ontbrekende deel mogelijk is, aangezien het de veiligheid in de buurt aanzienlijk zou 
verbeteren.
Is dat probleem bekend bij het Agentschap Wegen en Verkeer (AWV)? Zal dit punt nader 
onderzocht worden? Ziet de minister de mogelijkheid om op dit deel een voetpad aan te 
leggen om de veiligheid te verhogen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 34 van 23 oktober 2024
van BRECHT WARNEZ
Deze situatie is bekend bij AWV. Vanuit veiligheidsoverwegingen werd in het verleden 
reeds geopteerd om de voetpaden mee te laten draaien met de Guido Gezellestraat. Dat 
is een beperkte omweg voor voetgangers, maar het biedt binnen de huidige 
kruispuntinrichting de veiligste manier van oversteken voor voetgangers. 
