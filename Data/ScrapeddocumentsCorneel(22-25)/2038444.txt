title: Sociale huisvesting - Klachten woonkwaliteit
thema: Wonen
pdf link: https://docs.vlaamsparlement.be/pfile?id=2038444
thema link: https://www.vlaamsparlement.be/parlementaire-documenten/schriftelijke-vragen/1798423
SCHRIFTELIJKE VRAAG
nr. 161
van AN MOERENHOUT
datum: 25 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvesting  -  Klachten woonkwaliteit 
De VRT-programma’s Zorgen voor mama en eerder ook Arm Vlaanderen: 10 jaar later, 
toonden de voorbije weken dat er nog steeds te veel gezinnen in ongezonde woningen 
leven. De gezinnen in het programma ‘Zorgen voor mama’ leven in een sociale woning met 
vocht- en schimmelproblemen. Die gezinnen met kinderen hebben veel meer kans op 
gezondheidsproblemen. Een goede, sociale woning is nochtans erg belangrijk. Het is de 
beste dam tegen armoede.
De minister gaf in de commissie Wonen van 11 januari 2024 aan dat er twee opties zijn 
voor de sociale huurder wanneer een woonmaatschappij stil blijft zitten. Hij kan een 
algemene klacht indienen op basis van de principes vermeld in het bestuursdecreet of hij 
kan een klacht indienen bij de gemeente in het kader van de woningkwaliteitsbewaking.
In het eerste geval bepaalt het bestuursdecreet dat een sociale huurder altijd eerst de 
sociale verhuurder moet contacteren. Is de huurder niet akkoord met de beslissing van de 
sociale verhuurder, dan moet hij de interne klachtenbehandelaar van de sociale verhuurder 
contacteren. Als de huurder niet tevreden is met de oplossing aangereikt door de interne 
klachtenbehandelaar, kan hij naar de externe klachtenbehandelaar gaan, dat is voor 
sociale huurders de Vlaamse Ombudsdienst. Woonmaatschappijen zijn decretaal verplicht 
een klachtenbehandeling aan te bieden.
1. Hoeveel klachten over woonkwaliteit werden ingediend bij de verschillende 
woonmaatschappijen in Vlaanderen in 2023, 2022, 2021, 2020, 2019 en 2018?
Hoeveel klachten gingen over vocht- en/of schimmelproblematiek specifiek?
2. Hoe vaak ging een huurder met dergelijke klacht door naar de externe 
klachtenbehandelaar (met name de Vlaamse Ombudsdienst)? Graag cijfers voor 2023, 
2022, 2021, 2020, 2019 en 2018.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 161 van 25 januari 2024
van AN MOERENHOUT
1. De woonmaatschappijen (en vroeger de SHM’s en de SVK’s) moeten in uitvoering van 
artikel 4.4 van de Vlaamse Codex Wonen jaarlijks een klachtenrapport indienen bij de 
Vlaamse Ombudsdienst. 
Vermits de woonmaatschappijen over de klachten al verslag moeten uitbrengen bij de 
Vlaamse Ombudsdienst is het een goede praktijk dat ze niet bij een andere Vlaamse 
overheidsdienst hierover verslag moeten uitbrengen. Het agentschap Wonen in 
Vlaanderen beschikt dan ook niet over gegevens met betrekking tot klachten over 
woningkwaliteit. Deze gegevens kunnen opgevraagd worden bij de Vlaamse 
Ombudsdienst.
2. De Vlaamse Ombudsdienst is in uitvoering van de regelgeving dus bevoegd voor de 
klachtenbehandeling in tweede lijn en op die manier de instellling waar de sociale 
huurders zich naar toe kunnen richten als zij niet akkoord gaan met het antwoord in 
eerste lijn van hun sociale verhuurder. Maar zoals weergegeven in het antwoord op 
vraag 1 dienen deze gegevens rechtstreeks bij de Vlaamse Ombudsdienst opgevraagd 
worden. 
