title: Vervanging stuwen Dender - Stand van zaken
thema: Mobiliteit en Verkeer
pdf link: https://docs.vlaamsparlement.be/pfile?id=2062370
thema link: https://www.vlaamsparlement.be/parlementaire-documenten/schriftelijke-vragen/1816112
SCHRIFTELIJKE VRAAG
nr. 798
van GUY D'HAESELEER
datum: 27 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vervanging stuwen Dender  -  Stand van zaken
Om op een gecontroleerde manier het water van de Dender af te voeren en overstromingen 
te voorkomen zijn de stuwen cruciaal. De stuwen zorgen ervoor dat het waterpeil van de 
Dender kan worden geregeld en zorgen ze er ook voor dat er altijd voldoende waterdiepte 
is voor de scheepvaart. Acht van de veertien stuwen op de Dender bevinden zich op Vlaams 
grondgebied.
Vijf van de zes stroomopwaarts van Aalst gelegen stuwen zullen worden herbouwd. Zowel 
in Geraardsbergen, Idegem, Pollare, Denderleeuw als in Aalst zal de stuw herbouwd 
worden met daarbovenop de bouw van een technisch gebouw en een vispassage. Tevens 
zal de omgeving aangepakt worden. De stuw van Teralfene zal verdwijnen.
Uit het antwoord vab de minister op mijn schriftelijke vraag nr. 119 van 18 oktober 2022 
bleek dat onder meer de afschaffing van de stuw in Teralfene een afwijkende timing volgde. 
De afwerking van de stuw van Aalst waren gepland in 2023.
De initieel geraamde uitvoeringskosten voor de verschillende stuwen werden al verhoogd, 
dat bleek uit het antwoord van de minister op mijn voorgaande schriftelijke vraag.
1. Kan de minister voor elk van de betrokken hogervermelde stuwen omschrijven in 
welke fase de werken zich bevinden of wanneer ze zullen aanvangen? 
2. Wanneer worden de werken geacht om afgerond te zijn? Kan de minister voor elke 
stuw het gevolgde tijdspad weergeven?
3. Zijn er bij die werken bijkomende vertragingen opgelopen? Wat zijn de voornaamste 
redenen voor de vertragingen?
4. Zijn er in 2023 of 2024 nog verhogingen geweest van de initieel geraamde 
uitvoeringskosten? Kan de minister voor elke stuw preciseren over welke verhoging 
het gaat, wat de redenen waren en of zij nog verhogingen verwachten?
5. Kan de minister voor elke stuw een overzicht geven van de initieel geraamde 
uitvoeringskosten en de verhogingen die nodig waren? Graag hierbij een cijfermatig 
overzicht sinds de start van elk project afzonderlijk.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 798 van 27 maart 2024 
van GUY D’HAESELEER 
1. Ik verwijs naar het antwoord op schriftelijke vraag nr. 626 van mevrouw Mieke 
Schauvliege van 5 februari 2024 met betrekking tot de stand van zaken van de 
nieuwe stuwen op de Dender.
2. De realisatie van de nieuwe stuwen op de Dender verloopt gefaseerd. Een belangrijke 
mijlpaal wordt vanzelfsprekend gevormd door het verkrijgen van een 
omgevingsvergunning. De doorlooptermijn van de werken op het terrein voor een 
deelproject bedraagt zonder vertragingen ongeveer 3 jaar.
De omgevingsvergunningen voor de verschillende stuwen worden volgens de huidige 
inzichten respectievelijk verwacht ten vroegste in 2024 voor de stuwen van 
Denderleeuw en Idegem, ten vroegste in 2025 voor de stuw van Pollare, en ten 
vroegste in 2026 voor de stuwen van Denderbelle en de afschaffing van de stuw van 
Teralfene.
3. De voornaamste reden voor vertragingen bij de werken zijn vergunningsproblemen. 
Zo werd de oorspronkelijke stedenbouwkundige vergunning voor de stuw van 
Geraardsbergen vernietigd in 2017, en lopen tegen de nieuwe omgevingsvergunning 
voor deze stuw, verkregen in 2023, twee beroepen. De werken in Geraardsbergen 
zijn geschorst van 2017 tot op heden. Dit vergunningsrisico geldt voor alle stuwen 
gegeven de koppeling van alle deelprojecten in het omvattende stuwenprogramma. 
Eens de werken van een deelproject aanvangen op terrein kunnen de 
uitvoeringstermijn en de uitvoeringskost door diverse oorzaken wijzigen. Zo werden 
de termijn en de kosten van de werken aan de nieuwe stuw van Aalst beïnvloed door 
moeilijkheden bij het inbrengen in de ondergrond van de nieuwe oeverconstructies, 
verontreinigingen in de bodem en de waterbodem, voorzien van aanvullende functies 
in het nieuwe dienstgebouw, algemene prijsstijgingen van lonen en materialen, 
bijzondere gevolgen van de coronapandemie en het conflict in Oekraïne.
4. Ik verwijs naar het antwoord op de deelvraag 3 in verband met de vertragingen van 
de stuwen van Geraardsbergen en Aalst.
Voor de stuw van Geraardsbergen bedraagt het extra budget ten gevolge van de 
vernietiging van de eerdere stedenbouwkundige vergunning 3 miljoen euro tot op 
heden. Dit bedrag omvat een schadeloosstelling van de aannemer, bewarende 
maatregelen en instandhoudingswerken op de stilgelegde werf, studiekosten voor de 
ontwerpaanpassingen en de nieuwe vergunningsprocedure, en advocatenkosten.
Voor de stuw van Aalst bedraagt het verschil tussen de oorspronkelijke raming en de 
werkelijke uitgaven ten gevolge van de in deelvraag 3 vermelde wijzigingen 10 
miljoen euro.
5. Hieronder vindt u het overzicht van de geraamde en de werkelijke uitvoeringskosten 
te vinden onder de vorm “deelproject: initiële raming, verhoging”:
•stuw Geraardsbergen: 7.000.000 euro, 3.000.000 euro;
•stuw Idegem: 11.000.000 euro, werken aan te vangen;
•stuw Pollare: 13.000.000 euro, werken aan te vangen;
•stuw Denderleeuw: 10.000.000 euro, werken aan te vangen;
•stuw Teralfene: 7.000.000 euro, werken aan te vangen; 
•stuw Aalst: 30.000.000 euro; 10.000.000 euro.
