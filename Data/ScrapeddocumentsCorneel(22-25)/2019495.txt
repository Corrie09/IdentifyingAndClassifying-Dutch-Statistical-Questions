title: Personeel Vlaamse overheid - Geldigheidsduur sport- en cultuurcheques
thema: Vlaamse administratie
pdf link: https://docs.vlaamsparlement.be/pfile?id=2019495
thema link: https://www.vlaamsparlement.be/parlementaire-documenten/schriftelijke-vragen/1782265
SCHRIFTELIJKE VRAAG
nr. 67
van KURT DE LOOR
datum: 24 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel Vlaamse overheid  -  Geldigheidsduur sport- en cultuurcheques
Ingevolge het sectoraal akkoord 2020-2022 kregen de personeelsleden van de Vlaamse 
overheid op 28 februari 2023 eenmalig ecocheques ter waarde van 250 euro en sport- en 
cultuurcheques ter waarde van 30 euro uitbetaald. De waarden zijn gestort op de Edenred-
kaart van de personeelsleden, die ook voor maaltijdcheques wordt gebruikt. De 
ecocheques zijn twee jaar geldig, maar de sport- en cultuurcheques moesten worden 
gebruikt vóór 1 oktober 2023. Ze waren met andere woorden slechts zeven maanden 
geldig. Bovendien werd er maar zeer beperkt over de uitbetaling en de geldigheidsduur 
gecommuniceerd. Daardoor is van veel cheques de geldigheidsduur inmiddels verstreken 
zonder dat ze tijdig werden omgewisseld. 
1. Hoeveel sport- en cultuurcheques werden er in totaal uitbetaald als deel van het 
sectoraal akkoord 2020-2022?
2. Hoeveel van de uitbetaalde sport- en cultuurcheques werd volledig opgebruikt vóór 
het verstrijken van de geldigheidsduur op 30 september 2023?
3. Hoeveel van de uitbetaalde sport- en cultuurcheques werd gedeeltelijk opgebruikt vóór 
het verstrijken van de geldigheidsduur op 30 september 2023?
4. Hoeveel van de uitbetaalde sport- en cultuurcheques werd niet opgebruikt vóór het 
verstrijken van de geldigheidsduur op 30 september 2023?
5. Hoe evalueert de minister het gebruik van de sport- en cultuurcheques? Is zij tevreden 
over het gebruik? Waarom wel/niet? 
6. Hoe evalueert de minister de geldigheidsduur van de cheques? Is een geldigheidsduur 
van zeven maanden niet veel te beperkt?
7. Hoe evalueert de minister het aanbod aan organisaties en verenigingen, 
cultuurinstellingen waarbij de cheque kon worden gebruikt? Was het aanbod volgens 
haar voldoende uitgebreid en divers?
8. Erkent de minister dat er onvoldoende gecommuniceerd werd over de uitbetaling en 
de geldigheidsduur van de cheques?
9. Wat gebeurt er met de waarden van de ongebruikte cheques? Vloeit dat geld terug 
naar de Vlaamse overheid of naar Edenred? Over welk bedrag gaat het?
10. Overweegt de minister om de cheques alsnog te heractiveren? Zo niet, waarom niet? 
Zo ja, heeft de minister daarover meer concrete info? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 67 van 24 november 2023
van KURT DE LOOR
1-4. De leverancier rapporteert enkel over het besteedde bedrag en niet over concrete 
aantallen. In totaal werd 813.068 euro van de 813.600 euro aan uitbetaalde sport- 
en cultuurcheques daadwerkelijk besteed. 
5. Ik stel vast dat 99,94% van de uitbetaalde waarde aan sport- en cultuurcheques 
besteed werd. Gelet op deze quasi volledige besteding ben ik dan ook tevreden over 
het gebruik van de sport- en cultuurcheques. 
6. De geldigheidsduur van de sport- en cultuurcheques is vastgelegd in de instructies van 
de Rijksdienst voor Sociale Zekerheid. Ze hebben een geldigheidsduur van 15 
maanden, van 1 juli van jaar X tot 30 september van jaar X+1. Het sectoraal akkoord 
2020-2022 werd afgesloten in december 2022. Na het doorlopen van het regelgevend 
traject werden de sport- en cultuurcheques op 8 februari 2023 uitbetaald. De 
geldigheidsduur van de sport- en cultuurcheques vormde geen drempel voor de 
uitgave ervan, gezien de hoge bestedingsgraad.
7. De sport- en cultuurcheque kan besteed worden in een groot en gevarieerd 
partnernetwerk van uiteenlopende fysieke, culturele en vrijetijdsactiviteiten, zoals 
sportclubs, bioscooptickets, boeken, vakantiekampen en musea. 
8. Mijn administratie communiceerde op verschillende tijdstippen over het sectoraal 
akkoord 2020-2022, waarin telkens verwezen werd naar de sport- en cultuurcheques. 
Er werd daarnaast ook specifiek en meermaals over de sport- en cultuurcheque 
gecommuniceerd naar de personeelsleden, in het bijzonder in de periode voorafgaand 
aan de vervaldatum van de cheques. Hieronder een overzicht van de verschillende 
communicatieacties:
Publicatiedatum Titel Kanaal
16/12/2022 Maatregelen sectoraal akkoord 2020-2022Nieuwsbericht intranet Vlaamse 
overheid
8/02/2023Ecocheques en sport- en cultuurcheques voor 
2023 eind februari uitbetaaldNieuwsbericht intranet Vlaamse 
overheid
10/02/2023Ecocheques en sport- en cultuurcheques voor 
2023 eind februari uitbetaaldNieuwsbericht nieuwsbrief Vlaamse 
overheid (mailing)
27/03/2023Verdere stappen in uitvoering sectoraal akkoord 
2020-2022Nieuwsbericht intranet Vlaamse 
overheid
30/06/2023Een stap dichter bij de uitvoering van het 
sectoraal akkoord 2020-2022Nieuwsbericht intranet Vlaamse 
overheid
29/08/2023 Wat deed jij met je sport- en cultuurcheques?Nieuwsbericht intranet Vlaamse 
overheid
1/09/2023Een stap dichter bij de uitvoering van het 
sectoraal akkoord 2020-2022Nieuwsbericht nieuwsbrief Vlaamse 
overheid (mailing)
1/09/2023 Wat deed jij met je sport- en cultuurcheques?Nieuwsbericht nieuwsbrief Vlaamse 
overheid (mailing)
8/09/2023Uitvoering sectoraal akkoord 2020-2022 
definitief goedgekeurdNieuwsbericht intranet Vlaamse 
overheid 
15/09/2023Uitvoering sectoraal akkoord 2020-2022 
definitief goedgekeurdNieuwsbericht nieuwsbrief Vlaamse 
overheid (mailing)
20/09/2023 5 sport- en cultuurtips van collega’sNieuwsbericht intranet Vlaamse 
overheid
29/09/2023 5 sport- en cultuurtips van collega’sNieuwsbericht nieuwsbrief Vlaamse 
overheid (mailing)
9. De ongebruikte waarde aan sport- en cultuurcheques wordt niet teruggestort naar de 
Vlaamse overheid en kan niet gereactiveerd worden. Een deel van dit bedrag wordt 
door de leverancier aan goede doelen overgemaakt.
10. Gezien de hoge bestedingsgraad is het niet nodig om het heractiveren van de cheques 
in overweging te nemen. 
