title: Centrumsteden - Schooldirectiewissels
thema: Onderwijs en Vorming
pdf link: https://docs.vlaamsparlement.be/pfile?id=2033472
thema link: https://www.vlaamsparlement.be/parlementaire-documenten/schriftelijke-vragen/1791468
SCHRIFTELIJKE VRAAG
nr. 214
van ELISABETH MEULEMAN
datum: 21 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Centrumsteden  -  Schooldirectiewissels
Uit het antwoord van de minister op mijn schriftelijke vraag nr. 83  van 25 oktober 2023 
met als titel ‘Schooldirecties  -  Ondersteuningstrajecten en nieuwe ambten’ bleek dat er 
problematisch veel directeurswissels zijn. De minister splitste de gegevens op per 
provincie. Met deze opvolgvraag willen we zicht krijgen op het aantal directiewissels in de 
centrumsteden.
1. Kan de minister voor de schooljaren 2018-2019 tot en met 2022-2023 een overzicht 
geven van het aantal directiewissels per schooljaar in de dertien centrumsteden en 
Brussel? Graag opgesplitst naar basis- en secundair onderwijs.
2. Kan de minister voor de schooljaren 2018-2019 tot en met 2022-2023 een overzicht 
geven van het aantal scholen in de dertien centrumsteden en Brussel? Graag 
opgesplitst naar basis- en secundair onderwijs.
3. Kan de minister voor de schooljaren 2018-2019 tot en met 2022-2023 een overzicht 
geven van het aantal beschikbare ambten van directeur, adjunct-directeur of 
coördinator in de dertien centrumsteden en Brussel? Graag opgesplitst naar basis- en 
secundair onderwijs.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 214 van 21 december 2023
van ELISABETH MEULEMAN
In kader van ondersteuning van de directies heb ik heel wat middelen extra geïnvesteerd 
die er voor zorgen dat vergelijkingen over de jaren zeer moeilijk zijn ten toch enige 
nuancering vragen. 
Om te vermijden dat u een lineaire redenering opbouwt, wil ik meegeven dat AGODI het 
concept ‘directiewissels’ al jaren zeer ruim en als volgt operationaliseert: het aantal 
kaderleden/directieleden van een school tijdens het ene schooljaar wordt vergeleken met 
het aantal directieleden van diezelfde school tijdens het daaropvolgende schooljaar. 
Concreet wil dit dus zeggen dat als de school nieuwe directieleden telt, AGODI dit 
beschouwt als een wissel van directie terwijl dit in de feiten vaak niet over een verandering 
van directie gaat. 
Een nieuw directielid impliceert immers niet noodzakelijk dat de vroegere directieleden 
geen titularis meer zijn van hun betrekking. Het is namelijk mogelijk dat de vroegere 
directieleden een verlofstelsel opnamen en zo tijdelijk hun directiefunctie in de betreffende 
school niet meer uitoefenen. Ook verschuivingen binnen de verschillende ambten bv. van 
Technisch adviseur (TA)/werkmeester naar Technisch Adviseur Coördinator (TAC) of een 
TAC die directeur wordt, wordt gezien als een directiewissel.
Het komt ook regelmatig voor dat directieambten worden gedeeld door meerdere 
personeelsleden. Dit veroorzaakt dan ook meer directiewissels.
De bijkomende investering voor de adjunct-directeur basisonderwijs en dus 
nieuwe/bijkomende selecties van dit ambt worden ook aanzien als een directiewissel 
waardoor de cijfers van de meest recente jaren sowieso sterk vertekend zijn. 
Tenslotte geef ik nog mee hoe AGODI de groep van directieleden afbakent. Zowel de 
directeurs, adjunct-directeurs of coördinatoren die titularis zijn van een betrekking, zijnde 
vastbenoemde personeelsleden als tijdelijken personeelsleden in openstaande plaatsen, 
als de directieleden die een vervangingsopdracht uitoefenen, zitten in de 
gegevensbevraging vervat. 
Alle vervangingsopdrachten, ongeacht de duur, worden in aanmerking genomen. De 
directieleden met een volledige terbeschikkingstelling wegens persoonlijke 
aangelegenheden voorafgaand aan het rustpensioen zitten daarentegen niet in de 
bevraging. Zij zijn immers niet meer in actieve dienst.
Kortom, de cijfers in de tabellen in bijlage geven net als voorgaande jaren, geen zuivere 
directiewissels in de strikte zin van het woord weer.
Tabel 1 bevat niet enkel directeurs, ook de andere bevorderingsambten zitten in de 
bevraging. Voor verdere uitwerking van die bevorderingsambten, zie de tabel in bijlage 3.
Ik verwijs naar de tweede bijlage. Daarin staan het aantal scholen per onderwijsniveau, 
per centrumstad of fusiegemeente Brussel. Zoals gevraagd, analyseert AGODI de 
schooljaren 2018-2019 t.e.m. 2022-2023.
Ik verwijs naar de derde bijlage. Daarin staan het aantal titularissen per onderwijsniveau, 
ambt, centrumstad of fusiegemeente Brussel. Opnieuw analyseert AGODI de schooljaren 
2018-2019 t.e.m. 2022-2023. 
Een titularis is een vastbenoemd personeelslid of tijdelijk personeelslid in een openstaande 
betrekking. Daarom zitten vervangers, zijnde tijdelijke personeelsleden in niet-
openstaande betrekkingen, niet in de bevraging. Ook personeelsleden met een voltijdse 
terbeschikkingstelling voorafgaand aan het rustpensioen neemt AGODI niet mee in de 
bevraging.
De titularissen worden uitgedrukt in voltijds eenheden (VTE). 
Elke secundaire school (versta: elk instellingsnummer) krijgt 1 ambt van directeur. Dat 
geldt ook voor de autonome Centra Deeltijds Beroepsonderwijs (DBSO). Dat aantal is dus 
gelijk aan het aantal scholen.  
De ambten van adjunct-directeur daarentegen worden ingericht met punten van de 
(globale) puntenenveloppe. Dat behoort tot de autonomie van elk schoolbestuur. 
Naargelang de lokale noden kan een schoolbestuur beslissen om geen, slechts 1 of 
meerdere ambten van adjunct-directeur in te richten, zolang ze daar voldoende punten 
voor hebben. Voor dat specifiek ambt is er in de regelgeving geen sprake van ‘beschikbare’ 
ambten. Dit deel van de derde vraag kan ik niet beantwoorden.
BIJLAGEN
1.Schooljaar 2018-2019
2.Aantal scholen per onderwijsniveau, in een centrumstad en in fusiegemeente Brussel 
3.Aantal titularissen per onderwijsniveau, in een centrumstad en in fusiegemeente 
Brussel, per ambt en uitgedrukt in VTE 
