title: Zeepark Duinen De Panne - Bestemming
thema: Natuur en Milieu
pdf link: https://docs.vlaamsparlement.be/pfile?id=2050483
thema link: https://www.vlaamsparlement.be/parlementaire-documenten/schriftelijke-vragen/1801670
SCHRIFTELIJKE VRAAG
nr. 330
van CARMEN RYHEUL
datum: 7 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zeepark Duinen De Panne  -  Bestemming
Uit het antwoord van de minister op mijn schriftelijke vraag nr. 996 van 9 augustus 2023 
bleek dat op dat ogenblik nog volop onderzocht werd hoe het waardevol gebied ‘Zeepark 
Duinen’ maximaal voor de toekomst gevrijwaard zou kunnen worden. In de pers 
verschenen onlangs berichten dat er eindelijk een definitieve bestemmingsbeslissing zou 
zijn: een gebied van 10 hectaren zou volgens de minister herbestemd worden naar 
natuur. [1] 
Projectontwikkelaar Seapark zal daarmee een gepland project in rook zien opgaan maar 
wenste nog niet onmiddellijk te reageren op de aankondiging van de minister.
1. Kan de minister verduidelijken op welke manier ze het gebied van en rond ‘Zeepark 
Duinen’ in de Panne definitief zal vrijwaren, welk instrument ze daarvoor zal gebruiken, 
welk tijdpad ze vooropstelt, op hoeveel de kostprijs van de vrijwaring voorlopig wordt 
geraamd, alsook op welke manier de projectontwikkelaar Seapark overtuigd en 
gecompenseerd zal worden om mee te stappen in de plannen van de minister?
2. Heeft de projectontwikkelaar intussen in een officiële reactie aan de minister laten 
weten wat zijn standpunt in deze zaak is? Zo ja, hoe luidt dat standpunt en wat is de 
reactie van de minister daarop? Zo niet, heeft de minister zelf al contact opgenomen 
met de projectontwikkelaar met de vraag om in overleg te treden?
[1] Zie VRT NWS, 5 februari 2024, Gazet van Antwerpen, 5 februari 2024, Het Nieuwsblad, 
5 februari 2024 en De Morgen, 5 februari 2024.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 330 van 7 februari 2024
van CARMEN RYHEUL
1. De Vlaamse Regering heeft op 2 februari 2024 beslist – in het kader van het project 
Kustvisie – om de terreinen van de voormalige camping Zeepark op te nemen en te 
herbestemmen naar natuur door middel van een gewestelijk ruimtelijk uitvoeringsplan 
(GRUP) ‘Strand- en duingebieden Westhoek en Zeepark’. De startnota zal zo snel als 
mogelijk aan de Vlaamse Regering worden voorgelegd. De doorlooptijd van het GRUP 
wordt geraamd op twee jaar. Bij de definitieve vaststelling van het GRUP kunnen 
eigenaars een verzoek tot planschade indienen.
2. De eigenaar of projectontwikkelaar heeft geen officiële reactie gegeven naar aanleiding 
van de beslissing van 2 februari 2024. Eerdere contacten tussen de Vlaamse overheid 
en de eigenaar hebben niet geleid tot een akkoord.
