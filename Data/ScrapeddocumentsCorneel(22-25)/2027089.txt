title: Seine-Scheldeproject - Oeververdediging pand 150 Leie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027089
thema link: https://www.vlaamsparlement.be/parlementaire-documenten/schriftelijke-vragen/1788985
SCHRIFTELIJKE VRAAG
nr. 398
van BERT MAERTENS
datum: 15 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Seine-Scheldeproject  -  Oeververdediging pand 150 Leie
In mijn schriftelijke vraag nr. 1494 van 27 juni 2023 vroeg ik de minister naar de stand 
van zaken van het Seine-Scheldeproject. In haar antwoord bezorgde de minister een 
actueel, globaal overzicht van de voortgang. Daarin werd, voor wat het deelproject 
oeververdedigingen pand 150 betreft, gesteld: “De voorbereidende ontwerpstudies en de 
project-MER voor deze oevers zijn uitgevoerd. Momenteel wordt de planning van de 
formele vergunnings- en aanbestedingsprocedures nader uitgewerkt.”
1. Werd de planning van de formele vergunnings- en aanbestedingsprocedures intussen 
nader uitgewerkt? Zo ja, kan de minister ze ter beschikking stellen? 
2. Kan de minister de actuele, indicatieve timing voor de eigenlijke werkzaamheden (ook 
baggerwerken) ter beschikking stellen? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 398 van 15 december 2023
van BERT MAERTENS
1. De werken in pand 150 (tussen de sluis van Harelbeke en de sluis van Sint-Baafs-Vijve) 
zijn opgedeeld in vier zones. De vergunnings- en aanbestedingsprocedures worden per 
zone doorlopen:
-Zone Waregem-Barrage: betreft de verlaagde Leieboorden in het verlengde van 
het Barrageplein in Waregem. De vergunning voor dit onderdeel werd bekomen in 
december 2022. De aanbestedingsprocedure wordt in de eerste maanden van 2024 
opgestart, zodat de werken eind 2024 kunnen starten.
-Zone A: betreft de kalibratiewerken vanaf de sluis van Sint-Baafs-Vijve tot aan de 
Munkenbrug. De vergunnings- en aanbestedingsdossiers werden afgewerkt eind 
2023. De project-MER wordt afgewerkt rekening houdend met de laatste 
opmerkingen van de 2e scoping en in functie van de wijzigende stikstofrichtlijnen, 
zodat de omgevingsvergunningsaanvraag kan ingediend worden in de loop van 2024. 
De omgevingsvergunning kan dan beschikbaar zijn medio 2025. De gunning van de 
werken wordt voorzien medio 2026 en de werken zullen starten uiterlijk in de eerste 
helft van 2027.
-Zone B: betreft de kalibratiewerken vanaf de Munkenbrug tot de sluis van Harelbeke. 
De vergunnings- en aanbestedingsdossiers werden afgewerkt eind 2023. De project-
MER wordt afgewerkt rekening houdend met de laatste opmerkingen van de 2e 
scoping en in functie van de wijzigende stikstofrichtlijnen. Rekening houdend met de 
budgettaire planning, kan de omgevingsvergunningsaanvraag ingediend worden 
begin 2027, zodat deze beschikbaar is eind 2027. De gunning van de werken wordt 
dan voorzien medio 2028, zodat de werken kunnen starten in de loop van 2029.
-Zone “Corex-Bomarbre”: betreft de zone tussen de Vrijdomkaai en de bestaande 
kaaimuur Omniplex-Vyncke. Deze zone wordt in overleg met de stad Harelbeke 
ontworpen. De project-MER wordt afgewerkt rekening houdend met de laatste 
opmerkingen van de 2e scoping en in functie van de wijzigende stikstofrichtlijnen, 
zodat de omgevingsvergunningsaanvraag kan ingediend worden parallel met het 
traject van zone B. Het aanbestedingstraject volgt dan verder dat van zone B.
2. Indicatieve timing van de uitvoering van de werken:
-Kalibratiewerken: gelet op de huidige beperkte budgettaire beschikbaarheid, 
kunnen de kalibratiewerken in pand 150 niet vroeger starten dan begin 2027. Er 
wordt een doorlooptijd per zone van ongeveer 42 maanden voorzien, wat moet 
toelaten om tegen eind 2030 de werken in zone A te kunnen beëindigen. De werken 
in zone B lopen wellicht verder tot eind 2032.
-Baggerwerken: aangezien de oeverwerken beëindigd moeten zijn vooraleer de 
baggerwerken kunnen starten, gelet op de huidige budgettaire beperkingen, wordt 
de start van de baggerwerken in pand 150 voorzien vanaf 2030.
