title: Antwerps premetrostation Willibrordus - Toegang
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2067989
thema link: https://www.vlaamsparlement.be/parlementaire-documenten/schriftelijke-vragen/1830275
SCHRIFTELIJKE VRAAG
nr. 28
van BOGDAN VANDEN BERGHE
datum: 30 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
Antwerps premetrostation Willibrordus  -  Toegang
De Lijn belooft om tegen 2026 vier ongebruikte premetrostations in gebruik te nemen.
Eén daarvan is het premetrostation Willibrordus. Buurtbewoners klagen daarbij de toegang 
aan tot dat station op het Sint-Willibrordusplein.
Volgens de plannen komt de toegang van het metrostation en de liftkoker op het plein voor 
de Sint-Willibrorduskerk te liggen en dat is voor de buurt onaanvaardbaar daar het plein 
het hele jaar gebruikt wordt voor allerlei buurtinitiatieven, waarbij het belangrijk is dat het 
plein vrij blijft.
De buurt gelooft dat het technisch mogelijk is om de toegang en de liftkoker even verderop 
in te plannen. Zo kan de premetrotoegang net naast het plein worden aangelegd en de 
liftkoker op een braakliggend terrein komen te liggen bij de andere toegang tot het 
premetrostation. Op die manier zou het plein gevrijwaard kunnen worden.
1. Werden de alternatieven die door de buurtbewoners via bezwaarschriften werden 
ingediend, onderzocht door De Lijn? Zo ja, wat waren de bevindingen en zo niet, 
waarom niet?
2. In het geval dat de alternatieven niet grondig onderzocht werden: is De Lijn van plan 
om dat alsnog te doen gezien het belang van het plein voor de buurt?
3. Is de stad Antwerpen om advies gevraagd bij de opmaak van de plannen voor de 
toegang naar het premetrostation en de liftkoker? Zo ja, wat waren de bevindingen?
4. Vindt de minister het een goede zaak als halte Willibrordus uit de 
omgevingsvergunning zou worden gehaald, teneinde dit nadien met gewijzigde 
plannen opnieuw in te dienen?
5. Op welke manier zal De Lijn de buurtbewoners betrekken voor de verdere 
verwezenlijking van het premetrostation Willibrordus?
6. Volgt de minister het belang van het vrijwaren van het plein voor de buurt en is de 
minister van plan om dat ook bij De Lijn aan te kaarten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.28 van 30 augustus 2024
van BOGDAN VANDEN BERGHE
1. Heden zijn alle bezwaarschriften nog niet gekend bij De Lijn, aangezien de 
vergunningsprocedure nog loopt. In die zin heeft De Lijn geen zicht op alle 
voorgestelde alternatieven. 
2. De Lijn is van mening dat het alternatievenonderzoek grondig en onderbouwd gebeurd 
is. De vergunningsprocedure is echter nog lopende.
3. In het ontwerptraject is er regelmatig overleg geweest met de stad Antwerpen, zowel 
op ambtelijk als op politiek vlak. 
4. Eerst zal De Lijn bekijken of de gevraagde aanpassingen voorgelegd kunnen worden 
voor 3 oktober.
5. Op 14 juni vond een infomoment plaats in buurcentrum ‘Cortina’. Hierop werden 
verschillende stakeholders uitgenodigd zoals de buurtbewoners, handelaars en lokale 
politici. 
Op 21 augustus vond een vervolgoverleg plaats met het buurtcomité.
De Lijn plant een verder overleg met afgevaardigden van het buurtcomité 
Willibrordus.
6. De herinrichting/aanpassing van een stadsplein is niet de bevoegdheid van De Lijn, 
maar van de Stad. 
