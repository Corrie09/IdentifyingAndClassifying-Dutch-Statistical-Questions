title: Graduaatsopleidingen in het hoger onderwijs - Financiering
thema: Onderwijs en Vorming
pdf link: https://docs.vlaamsparlement.be/pfile?id=2004922
thema link: https://www.vlaamsparlement.be/parlementaire-documenten/schriftelijke-vragen/1769872
SCHRIFTELIJKE VRAAG
nr. 36
van JOHAN DANEN
datum: 11 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Graduaatsopleidingen in het hoger onderwijs  -  Financiering
Na het behalen van een diploma in het secundair onderwijs, kan de keuze gemaakt worden 
om verder te studeren in het hoger onderwijs. De toekomstige student kan een keuze 
maken uit opleidingen die veeleer beroepspraktijkgericht zijn (professionele bachelor) of 
opleidingen die veeleer academisch (theoretisch) gericht zijn (academische bachelor en 
vervolgens master). Naast deze twee ‘klassieke’ wegen is er nog de zogenaamde derde 
poort naar het hoger onderwijs, de graduaatsopleidingen. Dat zijn beroepsgerichte 
opleidingen waarvan de studieomvang beperkter is (90 of 120 studiepunten).
Die graduaatsopleidingen zijn, zeker sinds de inkanteling in het hoger onderwijs, een 
succesverhaal. Het aantal studenten dat zich inschreef voor een graduaatsopleiding steeg 
van 10.124 in het academiejaar 2019-2020 naar 19.548 in 2020-2021, om in het 
academiejaar 2022-2023 af te kloppen op 21.083 ingeschreven studenten. Als de 
persberichten over het aantal ingeschreven studenten voor dit academiejaar bevestigd 
worden tijdens de oktobertelling, dan zal het aantal graduaatsstudenten nog zijn 
toegenomen.
Het inkantelen van de graduaatsopleidingen kan gerust een succesverhaal worden 
genoemd, maar er is ook een (financiële) keerzijde aan dat succesverhaal. Uit eerdere 
cijfers bleek al dat het aantal opgenomen studiepunten met 75% was toegenomen tussen 
2019 en 2021, maar dat de financiering slechts met 11% was toegenomen. Toen de 
minister daar in mei 2023 over bevraagd werd in de commissie Onderwijs, verdedigde hij 
zich door te stellen dat op het moment dat de graduaatsopleidingen inkantelden, het 
financiële plaatje bekend was. Op het moment dat de graduaatsopleidingen geïntegreerd 
werden in het aanbod van de hogescholen, zouden ze gefinancierd worden op de gewone 
wijze. De open-endfinanciering, die eerst zou lopen tot 2023, werd vervangen door een 
jaarlijkse groei van de financiering met 2%. Die nieuwe financiering werd bovendien een 
jaar eerder ingevoerd dan afgesproken.
De graduaatsopleidingen vullen duidelijk twee leemtes: meer studenten, ook uit 
kansengroepen, behalen een diploma in het hoger onderwijs en de afgestudeerde 
studenten beschikken over de (technische) profielen waar de arbeidsmarkt al zo lang naar 
vraagt. Dit onverwachte succes van de graduaatsopleidingen, waar duidelijk nood aan was, 
zorgt nu echter voor een financiële kater bij de hogescholen. De minister laat weten dat 
de hogescholen vrij zijn om te bepalen hoeveel graduaatsopleidingen ze wensen in te 
richten, maar dat ze er ook moeten over waken dat die opleidingen op lange termijn door 
de instellingen gefinancierd kunnen worden. Dit voorjaar gaf de minister ook nog aan dat 
hij nog geen signaal had gekregen dat de hogescholen de graduaatsopleidingen zouden 
willen afbouwen, integendeel zelfs.
De Vlaamse Hogescholenraad (VLHORA) en verschillende directeurs van hogescholen 
hebben al meermaals aangekaart dat het succes van die graduaatsopleidingen de financiën 
van de hogescholen, steeds meer, onder druk zet. De verwachte nieuwe stijging van het 
aantal graduaatsstudenten zal die financieringskloof verder vergroten.
1. De minister haalt steeds aan dat de hogescholen het financiële plaatje kenden op het 
moment dat de graduaatsopleidingen inkantelden.
Met welk groeiscenario werd er rekening gehouden op het moment dat de beslissing 
werd genomen om de graduaatsopleidingen in te kantelen in het aanbod van de 
hogescholen? Was in die sterke groei voorzien?
2. Bij het overhevelen van de graduaatsopleidingen van de centra voor 
volwassenenonderwijs (CVO’s) naar de hogescholen in 2019, wijzigde de financiering 
van die opleidingen van een open-endfinanciering naar een groeinorm van 2%.
Werd bij die beslissing rekening gehouden met het mogelijke succes van die 
opleidingen, waardoor het aantal opgenomen studiepunten significant veel groter is 
dan de aanpassing van de financiering (aantal inschrijvingen 2022-2023: +16%; 
stijging financiering: +2%)? Op welke wijze werd met dat scenario rekening 
gehouden?
3. In het voorjaar gaf de minister nog aan geen weet te hebben van hogescholen die de 
graduaatsopleidingen zouden willen afbouwen.
Heeft de minister ondertussen die signalen wel opgevangen?
4. Er is een duidelijke maatschappelijke nood aan graduaatsopleidingen, zowel vanuit de 
studenten als vanuit de arbeidsmarkt. Het zou zonde zijn dat er niet langer aan die 
nood voldaan kan worden als gevolg van financieringsproblemen.
Zal de minister de financiering van de graduaatsopleidingen evalueren en eventueel 
bijsturen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 36 van 11 oktober 2023
van JOHAN DANEN
1-2.De hogescholen hebben jarenlang gelobbyd om deze opleidingen te laten inkantelen 
in de hogescholen. Op het ogenblik dat de graduaatsopleidingen inkantelden in de 
hogescholen kenden de hogescholen de financiering die de cvo’s voor deze cursisten 
ontvingen. Zij wisten dat er bij de cvo’s geen sprake was van open endfinanciering, 
maar dat de groei werd afgetopt op 0,8%. 
De Vlaamse Regering besloot om een ongezien en tijdelijk gunstregime aan de 
hogescholen toe te kennen: 
1) de hogescholen kregen onmiddellijk bij de inkanteling de volledige financiering 
overgedragen uit de cvo’s; 
2) er werden bijkomende investeringsmiddelen voorzien voor de hogescholen;
3) de hogescholen kregen een aantal jaar open end financiering. De hogescholen 
wisten dat deze opleidingen tijdens de huidige legislatuur zouden inkantelen in het 
reguliere financieringsmechanisme van het hoger onderwijs. 
De stelling “Bij het overhevelen van de graduaatsopleidingen van de centra voor 
volwassenenonderwijs (CVO’s) naar de hogescholen in 2019, wijzigde de financiering 
van die opleidingen van een open-endfinanciering naar een groeinorm van 2%.” Is dus 
om meerdere redenen foutief. Bij de inkanteling in 2019 is er van een systeem van 
leraarsuren voor de cvo’s dat werd afgetopt op 2% net overgestapt naar een open end 
financiering voor de hogescholen. De open end financiering werd pas tegen 2023 
afgetopt op 2%, wat nog steeds opvallend hoger ligt dan 0,8%. Daarbovenop kregen 
de hogescholen investeringsmiddelen. 
Gezien dit een terugkerende vraag aan het worden is, herhaal ik graag nog eens met 
de concrete cijfers erbij hoe de evolutie precies plaatsvond. De middelen in het 
volwassenenonderwijs werden voor het laatst in 2018-2019 aan de CVO’s betaald, 
onder de vorm van een omkadering HBO5, uitgedrukt in leraarsuren, punten en 
werkingsmiddelen en aangevuld met nascholingsmiddelen, ICT-coördinatiemiddelen 
en woon-werkverkeer voor een totaal van 38.750.169 euro. In het volwassenonderwijs 
werd de groei van HBO5 afgetopt tot 0.80%. Bij de inkanteling van het bedrag naar 
de hogescholen werd echter de niet- afgetopte groei toegevoegd aan het over te 
hevelen bedrag. Dit bracht het bedrag al op 40.760.681 euro op jaarbasis. 
Vanaf de inkanteling in het hoger onderwijs vanaf september 2019 werd een bedrag 
van 10.000.000 euro investeringsmiddelen volledig en recurrent toegekend (art 
III.46). De hogescholen ontvangen ook recurrent middelen voor 
samenwerkingsverbanden voor HBO5-opleidingen (1.673.000 euro in 2022; art 
III.55).
Na de integratie van deze opleidingen in de hogescholen hebben deze een sterke groei 
gekend van de studentenaantallen, wat een groot positief effect heeft gehad op de 
financiering van deze opleidingen. 
Bij de inbedding van de opleidingen van het hoger beroepsonderwijs in de hogescholen 
werd een open-end financiering toegekend tot september 2022. Dit betekent dat voor 
deze opleidingen de groei van het aantal opgenomen studiepunten in een bepaald 
academiejaar ten opzichte van het vorige academiejaar volledig meegenomen werd in 
de financieringsberekeningen. De groei in opgenomen studiepunten was in 
begrotingsjaren 2021 en 2022 ruim 30% (in 2023 zo’n 9%).
De middelen werden meer dan verdubbeld op zeer korte tijd: van 39 miljoen euro (in 
2018-2019 in de CVO) tot zo’n 87 miljoen euro in het begrotingsjaar 2022. 
Tevens werd al van in het begin bepaald dat de Vlaamse Regering budgettaire effecten 
van de open-end financiering van de graduaatsopleidingen tweemaal per jaar 
monitort, en dit in functie van begrotingsopmaak en begrotingscontrole. Op basis van 
deze monitoring kon de regering ingrijpen in het groeimechanisme om deze effecten 
onder controle te houden en eventueel beslissen om over te stappen op een 
budgetbeheersbaar financieringssysteem. Dit gebeurde dan ook. De beperking van de 
groei tot 2% werd voorafgegaan door een bijkomende eenmalige investering van 11 
miljoen euro in 2021 om de hogescholen te begeleiden bij deze overgang naar het 
reguliere financieringsmechanisme. 
3-4.Ik heb nog geen berichten ontvangen dat er hogescholen zouden zijn die 
graduaatsopleidingen zouden afbouwen. Ik merk in dit kader ook graag op dat er voor 
de hogescholen vanaf het begrotingsjaar 2024 recurrent 20 miljoen euro bijkomt aan 
werkingsmiddelen. Het staat de hogescholen vrij om deze integraal aan te wenden 
voor de graduaatsopleidingen. Deze 20 miljoen euro komt naast de bijkomende 
middelen voor de studentenvoorzieningen van de hoger onderwijsinstellingen (6 
miljoen euro) en naast de 15 miljoen euro ter versterking van de lerarenopleidingen 
en staan los van de bijkomende middelen voor de universiteiten.  
