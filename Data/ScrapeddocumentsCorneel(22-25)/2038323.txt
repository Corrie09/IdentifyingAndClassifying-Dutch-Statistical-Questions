title: Financiering hulpverleningszones - Dotaties lokale besturen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2038323
thema link: https://www.vlaamsparlement.be/parlementaire-documenten/schriftelijke-vragen/1793481
SCHRIFTELIJKE VRAAG
nr. 99
van BRECHT WARNEZ
datum: 11 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Financiering hulpverleningszones  -  Dotaties lokale besturen
Sinds 2015 zijn er vijf financieringsbronnen voor onze twintig Vlaamse 
hulpverleningszones: dotaties van de betrokken lokale besturen, federale dotaties, 
eventuele provinciale dotaties, opdrachtspecifieke vergoedingen en diverse bronnen.
De federale dotaties worden bepaald op basis van criteria zoals het inwonersaantal en de 
totale oppervlakte van een bepaalde hulpverleningszones. Op die manier ontvangt een 
zone een dotatie die in verhouding staat tot het aantal verwachte interventies.
De grootte van de dotaties, ontvangen door de betrokken lokale besturen, wordt bepaald 
door de plaatselijke gemeenteraden. De uitgaven aan de hulpverleningszones maken dus 
rechtstreeks deel uit van de gemeentebegroting en worden vastgelegd in het 
meerjarenplan.
Om een beter inzicht te krijgen in verschillen in financiering van onze hulpverleningszones, 
is een analyse van de cijfers noodzakelijk. Graag alle cijfers in Excel.
1. Kan de minister, in aanvulling op mijn eerdere vraag, per gemeente een overzicht 
geven sinds 2019 van het exacte bedrag dat vanuit de desbetreffende gemeente naar 
de hulpverleningszone doorstroomt? Graag een opsplitsing per provincie, per 
hulpverleningszone gevolgd door het totale bedrag dat de hulpverleningszone 
ontvangt aan gemeentedotaties.
2. Kan de minister per gemeente een overzicht geven sinds 2019 met daarin de 
verhouding tussen de dotatie aan de hulpverleningszone en het totale bedrag van 
uitgaven in de gemeentebegroting? Graag een opsplitsing per provincie, per 
hulpverleningszone en een gemiddelde over alle hulpverleningszones heen.
3. Kan de minister per gemeente een overzicht geven sinds 2019 met daarin de 
verhouding tussen de gemeentedotatie aan de hulpverleningszone en het totale 
bedrag van inkomsten in de gemeentebegroting? Graag een opsplitsing per provincie, 
per hulpverleningszone en een gemiddelde over alle hulpverleningszones heen.
4. Kan de minister gesorteerd per provincie, per gemeente een overzicht geven sinds 
2019 met daarin de verhouding tussen de gemeentedotatie aan de hulpverleningszone 
en het inwonersaantal? Graag een opsplitsing per provincie, per hulpverleningszone 
en een gemiddelde over alle hulpverleningszones heen.
5. Zijn er gemeenten die zowel in verhouding tot hun uitgaven/inkomsten in de begroting 
als in verhouding tot hun inwonersaantal significant minder bijdragen dan het 
gemiddelde over alle hulpverleningszones heen? Zo ja, graag een oplijsting van die 
gemeenten. Welke verklaring ziet de minister daarvoor?
6. Kan de minister per hulpverleningszone een overzicht geven sinds 2019 dat het 
aandeel van de ontvangen dotaties vanuit de lokale besturen weergeeft in vergelijking 
met het inwonersaantal van de desbetreffende zone? Zijn er hulpverleningszones die 
hier relatief gezien veel meer ontvangen vanuit de lokale besturen? Zo ja, ziet de 
minister daar een verklaring voor?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 99 van 11 januari 2024
van BRECHT WARNEZ
De gevraagde data kunnen bekomen worden via de BBC-analysetool die op de website van 
ABB staat. De instructiefilmpjes die bij de analysetool staan, leggen op een eenvoudige 
manier uit hoe de tool gebruikt kan worden.
De cijfers komen uit de jaarrekeningen van 2019 tot 2022 van de gemeenten die ze via 
hun digitale rapportering aan het Agentschap Binnenlands Bestuur bezorgd hebben. De 
data werden getrokken op 17 januari 2024.
De filters die voor de gevraagde data gebruikt werden, zijn:
Ontvangsten: dotatie aan hulpverleningszones
Type bestuur: gemeenten en OCMW
Rechtspersoon: gemeente
Boekjaar: 2019 tot en met 2022
Type rapport: jaarrekening
Meest recente rapport
Bij het berekenen van de gevraagde cijfers werden zowel de dotaties voor de werking als 
die voor investering die gekoppeld zijn aan het beleidsveld “brandweer” en “dienst 100” 
beschouwd als de totale dotatie aan de hulpverleningszones. Sommige besturen splitsten 
het uit in de boekhouding, andere boeken alles onder dotaties voor werking.
Bij de beoordeling van de cijfers moet er rekening mee gehouden worden dat:
er gedurende de laatste jaren verschillende wijzigingen in samenstelling van de 
hulpverleningszones gebeurd zijn. Om een correcte vergelijking mogelijk te maken, 
worden de cijfers weergegeven volgens de huidige indeling in hulpverleningszones 
over de hele periode 2019-2022;
er vaak afspraken gemaakt worden tussen de gemeente(n) en de 
hulpverleningszone over de toegekende dotatie. Daardoor zijn er besturen waarbij 
de dotatie gedurende enkele jaren niet fluctueert of die pas na een periode moeten 
bijdragen.
1. Zie bijlage 1.
2. Zie bijlage 2.
3. Zie bijlage 3.
4. Zie bijlage 1.
5. In de betreffende bijlagen zijn de bedragen die lager zijn dan het gemiddelde in 
Vlaanderen in het oranje aangeduid. Aangezien de bepaling van de werkingsmiddelen 
aan de hulpverleningszones een federale bevoegdheid is, kan ik hierover geen 
uitspraken doen.
6. In bijlage 4 zijn de bedragen die hoger zijn dan het gemiddelde in Vlaanderen in het 
groen aangeduid. Aangezien de bepaling van de werkingsmiddelen aan de 
hulpverleningszones een federale bevoegdheid is, kan ik hierover geen uitspraken doen.
BIJLAGEN
1.Tabel met de absolute bedragen en bedragen per inwoner van de toegekende subsidies 
van de gemeenten aan de hulpverleningszones per provincie, hulpverleningszone en 
gemeente, alsook een gemiddelde van die bedragen in Vlaanderen voor de periode 
2019-2022.
2.Tabel met de absolute bedragen van de toegekende subsidies aan de 
hulpverleningszones, de totale uitgaven van de gemeenten en de verhouding 
toegekende subsidie ten opzichte van de totale uitgaven van de gemeenten, alsook een 
gemiddelde van die bedragen in Vlaanderen voor de periode 2019-2022.
3.Tabel met de met de absolute bedragen van de toegekende subsidies aan de 
hulpverleningszones, de totale ontvangsten van de gemeenten en de verhouding 
toegekende subsidie ten opzichte van de totale ontvangsten van de gemeenten, alsook 
een gemiddelde van die bedragen in Vlaanderen voor de periode 2019-2022.
4.Tabel met de absolute bedragen en bedragen per inwoner van de toegekende subsidies 
van de gemeenten aan de hulpverleningszones per provincie en hulpverleningszone, 
alsook een gemiddelde van die bedragen in Vlaanderen voor de periode 2019-2022.
