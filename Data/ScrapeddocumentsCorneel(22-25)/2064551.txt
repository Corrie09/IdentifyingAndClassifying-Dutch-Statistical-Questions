title: VDAB - Activering arbeidsongeschikte werkzoekenden
thema: Werk
pdf link: https://docs.vlaamsparlement.be/pfile?id=2064551
thema link: https://www.vlaamsparlement.be/parlementaire-documenten/schriftelijke-vragen/1824228
SCHRIFTELIJKE VRAAG
nr. 414
van ROBRECHT BOTHUYNE
datum: 29 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
VDAB  -  Activering arbeidsongeschikte werkzoekenden
De stap naar de arbeidsmarkt is voor veel langdurig zieken niet altijd evident, zelf niet als 
men deeltijds aan de slag wil gaan. Enkel de adviserende arts van het ziekenfonds mag 
daar uitdrukkelijke toelating voor geven. Ervaring leert dat weinig langdurig zieken die 
toestemming ook effectief verkrijgen.
1. Hoeveel als arbeidsongeschikt erkende mensen (in een traject naar werk) werden er 
aangemeld in 2023 (instroomcijfers)? Graag totaalaantal en opdeling naar:
a) leeftijd;
b) gender;
c) scholingsgraad;
d) provincie.
2. Hoeveel mensen verwees de adviserende arts van het ziekenfonds door naar VDAB in 
2023? Graag totaalaantal en opdeling naar:
a) leeftijd;
b) gender;
c) scholingsgraad;
d) provincie.
3. Om de doorstroom naar werk te maken zijn er enkele acties nodig waaronder vaak het 
afleggen van een opleidingstraject. Wat is de gemiddelde doorlooptijd van de trajecten 
in 2023 (van de trajecten die ook afgesloten werden)? Graag gemiddelde tijd per jaar.
4. Hoeveel van de als arbeidsongeschikt erkende mensen uit 2023 vonden een voor hen 
geschikte job (uitstroomcijfers)? Graag totaalaantal en opdeling naar:
a) leeftijd;
b) gender;
c) scholingsgraad;
d) provincie.
5. Hoe evalueert de minister de uitstroomcijfers van de voorbije drie jaar?
6. De minister gaat in gesprek met het federaal kabinet Vandenbroucke. 
Wat zijn de conclusies die reeds werden getrokken? Welke praktische incentives worden 
op de werkvloer toegepast naar aanleiding van die gesprekken? Hoe kan 
geheractiveerd worden?
7. Wat zijn het aantal gestarte opleidingsmodules voor het jaar 2023? Graag tabel (zoals 
in mijn schriftelijke vraag nr. 704 van 14 juni 2023, antwoord 7) met opdeling naar het 
aantal deelnemers.
8. Hoeveel budget was er uitgetrokken door het Rijksinstituut voor Ziekte- en 
Invaliditeitsverzekering (RIZIV) voor VDAB in 2023? Graag het totaalbudget per jaar.
9. Hoeveel budget is er uitgetrokken door het RIZIV voor VDAB in 2024? Graag het 
totaalbudget per jaar.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 414 van 29 april 2024
van ROBRECHT BOTHUYNE
1. Het antwoord op vraag 1, zie bijlage 1, tabblad 1.
2. Het antwoord op vraag 2, zie bijlage 1, tabblad 2. Merk op dat in tegenstelling tot de 
cijfers van vorig jaar, in 2023 vanaf maart het pilootproject route C van start ging. 
Hierdoor konden burgers die al langer dan 1 jaar arbeidsongeschikt erkend zijn, zich 
spontaan bij VDAB aanmelden voor dienstverlening (gevolgd door een administratieve 
check vanuit het ziekenfonds op de duurtijd van de arbeidsongeschiktheid). De cijfers 
geven het aantal aanmeldingen weer vanuit het ziekenfonds (i.e. route A en B) en niet 
van de spontane aanmeldingen (route C).
3. Het antwoord op vraag 3, zie bijlage 1, tabblad 3.
4. Het antwoord op vraag 4, zie bijlage 1, tabblad 4.
5. De uitstroomcijfers zijn doorheen de tijd gestegen. Waar in het begin van de 
samenwerking VDAB, RIZIV en ziekenfondsen de uitstroom vaak rond de 30% lag, 24 
maanden na de start van een traject, zien we de laatste jaren een stijging naar 35%. 
Hierbij dient evenwel opgemerkt te worden dat een derde uitstroomt naar 
werkloosheid en vandaar niet meer in de uitstroomcijfers naar werk zitten tijdens hun 
traject in arbeidsongeschiktheid. Een overig derde stroomt uit wegens herval of het 
traject als niet verenigbaar meer zien met hun (gewijzigde) gezondheidstoestand. 
Arbeidsongeschikt erkende burgers worden uitsluitend naar VDAB en partners 
doorverwezen indien zij ondersteuning nodig hebben bij hun terugkeer. Vaak vindt 
deze doorverwijzing pas plaats wanneer burgers al langer dan 1 jaar arbeidsongeschikt 
erkend verklaard zijn (i.e., invalide erkend). Ter vergelijking is de kans op 
wedertewerkstelling voor de totale groep van personen in invaliditeit zonder 
ondersteuning, slechts 3 à 4% (op basis van RIZIV cijfers). Vandaar streven wij samen 
naar een snellere instroom van burgers in primaire arbeidsongeschiktheid bij VDAB om 
zo de kansen op uitstroom naar werk te verhogen. In het licht van de zonet 
geformuleerd argumenten en rekening houdend met de kwetsbaarheid van 
doorverwezen burgers is een gemiddelde uitstroom naar werk van 35% over de jaren 
heen een positieve evolutie.
6. We zijn inderdaad in overleg met het kabinet van de federaal bevoegde minister om 
bijkomende instroommogelijkheden te onderzoeken, zo vroeg mogelijk in het proces 
van de arbeidsongeschiktheid. De hefbomen om meer instroom van primaire 
arbeidsongeschikt erkende burgers in dienstverlening te krijgen bij VDAB en partners, 
liggen grotendeels federaal. Zo legde ik onze vraag tot het uitbreiden van het 
pilootproject routing C naar burgers in primaire arbeidsongeschiktheid opnieuw voor. 
Dit pilootproject kent nu een verlenging tot eind maart 2025. Verder stemmen wij de 
Vlaamse en Federale initiatieven op elkaar af, om complementair aan elkaar bij te 
dragen aan het verhogen van de re-integratie van personen met 
gezondheidsuitdagingen. De verschillende initiatieven Vlaams en Federaal werpen hun 
vruchten af. Zo zien we een sterke toename in de aanmeldingscijfers bij VDAB sinds 
begin 2024.
7. Het antwoord op vraag 7, zie bijlage 1, tabblad 5.
8. Met de vernieuwde raamovereenkomst werden ook nieuwe afspraken inzake 
financiering gemaakt. RIZIV financiert minimaal 5.000 trajecten aan 4.800 euro (i.e., 
24 miljoen euro) onafhankelijk van de effectieve instroomresultaten. Per bijkomend
opgestart traject vanaf het 5.001ste traject zal RIZIV aan VDAB 4.800 euro met een 
jaarlijkse indexering van 2% overmaken. Momenteel worden de laatste berekening 
uitgevoerd om te bepalen hoeveel trajecten uit 2023 weerhouden worden voor 
financiering, bovenop de basis financiering van 24 miljoen euro. Zo worden 
bijvoorbeeld trajecten van arbeidsongeschikt erkende burgers die vorig jaar al eens 
dienstverlening ontvingen vanuit VDAB, niet opnieuw meegeteld voor de financiering.
9. Vanuit het RIZIV, ziekenfondsen en VDAB ambiëren ze, in lijn met de ambitie, om 
minimaal 12.000 arbeidsongeschikt erkende burgers aan te melden bij VDAB. Voor 
2024 blijven dezelfde afspraken uit de vernieuwde raamovereenkomst gelden, zoals 
hierboven kort toegelicht. 
BIJLAGE
Overzicht
