title: Scheldebrug Antwerpen - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2047833
thema link: https://www.vlaamsparlement.be/parlementaire-documenten/schriftelijke-vragen/1803163
SCHRIFTELIJKE VRAAG
nr. 673
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Scheldebrug Antwerpen  -  Stand van zaken
De Scheldebrug is één van de achttien leefbaarheidsprojecten die gekozen werden binnen 
het Oosterweeldossier. Eind 2023 keurden de raad van bestuur van De Vlaamse Waterweg 
en het college van burgemeester en schepenen van de stad Antwerpen de selectieleidraad 
voor de aanbesteding van de fiets- en wandelbrug over de Schelde in Antwerpen goed. 
Deze beslissing markeert het officiële startschot voor de aanbestedingsprocedure, waarbij 
via een Europese aanbesteding naar kwalitatieve bouwteams wordt gezocht voor het 
ontwerp, de bouw en het onderhoud van de brug. 
Ik toonde me doorheen de procedure voor de keuze voor een Scheldebrug een koele 
minnaar van het project Ook de nautische wereld plaatste veel vraagtekens bij de 
haalbaarheid, efficiëntie en wenselijkheid van de gekozen brugvariant over de Schelde. 
Fietsers plaatsen vraagtekens bij de functionaliteit van een hefbrug die meermaals per dag 
voor langere periodes openstaat. Bedrijven stroomopwaarts langs de Schelde plaatsen 
vraagtekens bij wat deze barrière voor hen betekent, en welke meerkosten het meebrengt 
wegens wachttijden en door het verplicht gebruik van beloodsing en een passage met 
sleepboten. Ook bij de vorige voortgangsrapportage van het Toekomstverbond werden 
heel wat kritische bemerkingen bij het plan voor deze Scheldebrug gezet. 
Daarom vraag ik graag een stand van zaken.
1. Wat is de stand van zaken van het project Scheldeoeververbinding? Welk verder 
studiewerk werd uitgevoerd en welke resultaten bracht dit met zich mee? 
2. Welke verdere gesprekken werden gevoerd met het middenveld en in de werkbanken? 
Werden inmiddels alle bezorgdheden die hier opgeworpen werden, opgelost? Kan een 
overzicht gegeven worden van de gespreken die werden gevoerd met partners uit het 
middenveld? Kan een overzicht gegeven worden van de werkbanksessies?
3. Tijdens de vorige voortgangsrapportage over de uitvoering van het Toekomstverbond, 
antwoordde de minister op mijn vragen over de Scheldebrug dat “als een brug moet 
sluiten door slecht weer, er ook geen veren varen”. 
Impliceert dit, los van de onderbrekingen van de brug wegens openstand voor 
nautische passage, dat de geplande brug ook bij slecht weer afgesloten moet worden?
4. Zal de brug 24/7 beschikbaar zijn voor fietsers en voetgangers, op de openstandtijden 
wegens nautische passages na? Kan een concreet overzicht gegeven worden van de 
dagelijkse beschikbaarheid van de geplande Scheldebrug?
5. Werd verder verfijnd hoeveel uren openstand er per week, per maand en per jaar 
worden vooropgesteld? Kan van die beschikbaarheden een concreet overzicht gegeven 
worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 673 van 9 februari 2024
van ORRY VAN DE WAUWER
1. Op 25 oktober 2023 sloten De Vlaamse Waterweg nv (DVW) en Stad Antwerpen eerst 
een realisatieovereenkomst af m.b.t. de realisatie van de Scheldebrug. Samen met 
de Scheldebrug (m.i.b.v. de bouw van de bijhorende noodwachtplaats) worden 
eveneens de stabilisatie en herinrichting van de Scheldekaaien in Antwerpen, alsook 
het verhogen van de waterkering in een gezamenlijke opdracht aanbesteed, 
aangezien deze ruimtelijk en technisch niet te scheiden zijn. 
Begin 2024 werd de aanbestedingsprocedure, via een Design Build Maintain formule 
(DBM), opgestart. De selectieleidraad werd op 10 januari 2024 Europees gepubliceerd. 
De selectiebeslissing m.b.t. het selecteren van vier bouwteams (combinaties van 
ontwerpers en aannemers) is voorzien in de eerste jaarhelft 2024.
Heden wordt verder gewerkt aan de gunningsleidraad, het DBM-contract en de 
bijhorende bestekdocumenten. Er wordt gestreefd naar een publicatie van de 
gunningsleidraad in de zomer van 2024.
Parallel lopen nog volgende studies:
- Studie Kennedytunnel: er is vanuit risico-evaluatie een heiproef uitgevoerd nabij 
de Kennedytunnel. De resultaten van deze heiproeven zullen in het 
aanbestedingsdossier worden verwerkt.
- Voorbereiding operationele fase Scheepvaartbegeleiding
In het kader van de toekomstige Scheldebrug moet de scheepvaartbegeleiding Vessel 
Traffic Services (VTS) en het hiervoor noodzakelijke radarnetwerk uitgebreid worden 
van de Royerssluis tot de sluis van Wintam (cfr. beslissing Vlaamse Regering).
In de loop van de volgende maanden worden meer gedetailleerde radaronderzoeken 
voor bepaalde locaties uitgevoerd. Nadat deze locaties vastgelegd werden, zullen de 
nodige opdrachten voor het ontwerpen en de bouw van deze radarketen in de markt 
geplaatst worden.
2. Samengevat kunnen we het participatieproces om te komen tot een gedragen bestek 
als volgt samenvatten:
- Met de nautische partijen werden in 2023 verschillende werkgroepen 
georganiseerd om het bestek verder uit te werken.
- Rond het aspect fiets werden samen met de betrokken stakeholders in 2023 twee 
werkgroepen georganiseerd.
- Ter afsluiting van het participatieproces werden in het najaar (met name in 
september en december) twee finale werkbanken georganiseerd. Tijdens deze 
momenten werd teruggekoppeld over de werkzaamheden van het voorbije jaar en 
werd het gedragen set aan ontwerp- en randvoorwaarden die werden opgenomen 
in het bestek, in grote lijnen overlopen. 
- Op 24 januari 2024 werd een projectstuurgroep georganiseerd ter goedkeuring 
van de startnota van het project.
Wegens het vertrouwelijk karakter van het aanbestedingsproces 
(mededingingsprocedure met onderhandeling), wordt het participatieproces nu 
tijdelijk gestaakt.
3. Technisch gezien is de brug bedienbaar tot 7 Beaufort, i.f.v. de scheepvaart. De brug 
staat dan in gesloten stand, waardoor fietsverkeer nog steeds mogelijk is. Op dat 
moment wordt ook de zeevaart op de Zeeschelde doorgaans gestaakt. Daarom heeft 
het stopzetten van de bediening – om technische en veiligheidsredenen – dus geen 
impact noch op scheepvaart, noch op fietsers.
De veerdiensten worden wel uitzonderlijk stilgelegd bij extreme waterstanden of 
weersomstandigheden (wind, golven …)
Verschillende optimalisaties en randvoorwaarden hebben tot gevolg dat de brug 
gemiddeld 2,5 keer per dag voor gemiddeld 25 minuten onbeschikbaar zal zijn voor 
fietsers. Lange openingen zullen ook zeer uitzonderlijk worden. Samengevat kan 
gesteld worden dat de brug ongeveer 4,4% onbeschikbaar zal zijn op een weekdag.
Toekomstige Bouwteams kunnen bij het uitwerken van hun offerte nog bijkomende 
optimalisaties voorstellen.
4. Op vraag van, en in nauw overleg met, de mobiliteitsstakeholders werd voornamelijk 
gefocust op het reduceren van de onbeschikbaarheid van de brug voor fietsers, het 
primaire doelpubliek. Gelet op de grote variatie aan scheepvaart op de Schelde op 
vlak van vaarsnelheden, voorstrooms of tegenstrooms varen en de grote variatie aan 
getij- en stromingsomstandigheden, wordt een wetenschappelijk bepaalde 
gemiddelde openingstijd gehanteerd voor deze optimalisatieoefeningen. Het aantal 
brugopeningen per dag werd bepaald op basis van een fysieke hoogtemeting van de 
scheepvaart op de projectlocatie. 
De brugopeningen zullen echter dagelijks variëren van tijdstip en lengte (o.w.v. 
bovenvermelde variaties). Het beste beeld van de onbeschikbaarheid wordt gegeven 
door het gemiddeld aantal dagelijkse openingen en de gemiddelde openingstijd. 
Omrekeningen naar beschikbaarheden per week, per maand en per jaar zeggen 
weinig.
Op basis van hoogtemeting wordt hieronder een voorbeeld geschetst op basis van de 
maand juni 2020, en welke brugopeningen zouden hebben plaatsgevonden i.g.v. een 
aanwezige Scheldebrug (in het rood aangeduid).
