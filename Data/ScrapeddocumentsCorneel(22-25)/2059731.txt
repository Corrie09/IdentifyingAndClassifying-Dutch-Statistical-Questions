title: Trajectcontrole as a Service (Taas) - Klachten
thema: Mobiliteit en Verkeer
pdf link: https://docs.vlaamsparlement.be/pfile?id=2059731
thema link: https://www.vlaamsparlement.be/parlementaire-documenten/schriftelijke-vragen/1822668
SCHRIFTELIJKE VRAAG
nr. 853
van RITA MOORS
datum: 24 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Trajectcontrole as a Service (Taas)  -  Klachten
De eigenaar van Trafiroad deelt dure cadeaus uit die indirect worden betaald met 
boeteontvangsten uit trajectcontroles, aldus mediaberichtgeving. Trafiroad treedt namelijk 
op als leverancier en plaatser van ANPR-camera’s en maakt deel uit van een consortium 
dat in minstens 35 Vlaamse steden snelheidsovertredingen vastlegt. Per 
snelheidsovertreding gaat 24 euro naar het consortium en dus deels naar Trafiroad. Samen 
met de andere activiteiten - verkeersborden en -signalisaties - zorgde dat in het boekjaar 
2022 voor Trafiroad voor een enorme winst.
1. Hoeveel klachten werden er al ingediend bij de toezichthoudende overheid, die 
betrekking hebben op dossiers waarbij een concessieovereenkomst met TaaS werd 
gesloten? 
2. Hoe zal de minister ervoor zorgen dat TaaS verkeersveiligheid en lokale autonomie 
ook in de toekomst niet in het gedrang brengt? 
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 853 van 24 april 2024
van RITA MOORS
1. Er werden 11 klachten ingediend bij de toezichthoudende overheid die betrekking 
hebben op dossiers waarbij een concessieovereenkomst met TaaS werd afgesloten.
2. In eerste instantie wil ik meegeven dat het toezicht op lokale besturen toekomt aan 
de minister van Binnenlands Bestuur. 
Wat het lokaal verkeersveiligheidsbeleid betreft, is het lokaal bestuur voor wat betreft 
snelheidshandhaving op grond van artikel 29quater Wegverkeerswet volledig bevoegd 
om beslissingen te nemen binnen de krijtlijnen bepaald in dit artikel. Dit is een 
bewuste keuze die in het Regeerakkoord opgenomen werd: ik zorg hierdoor dat lokale 
besturen zelf de vruchten kunnen plukken van hun snelheidshandhavingsbeleid. Ik 
vat dit dan ook op in de ruime betekenis waarbij lokale besturen in volledige 
autonomie kunnen beslissen op welke manier zij de verkeersveiligheid op hun 
grondgebied zullen verbeteren, welke vorm van snelheidshandhaving ze hiervoor 
willen inzetten en op welke manier zij de opbrengsten van de geldelijke sancties 
zullen besteden. Het lokaal bestuur wordt dus geacht zelf te zorgen dat initiatieven 
bijdragen tot meer verkeersveiligheid en zelf te bewaken dat de lokale autonomie 
wordt gevrijwaard.
Ten slotte wil ik meegeven dat bij de invoering van GAS 5 een aantal 
gemeenteraadsbesluiten waarin TaaS aangesteld was als partner door de 
gemeenteraad onder de loep zijn genomen door de collega’s van Binnenlands 
Bestuur. Hierbij werd zeker één besluit vernietigd door toenmalig minister van 
Binnenlands Bestuur Bart Somers.
