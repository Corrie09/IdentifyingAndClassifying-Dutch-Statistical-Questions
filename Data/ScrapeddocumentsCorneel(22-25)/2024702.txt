title: Rechtskader historisch passief vergunningen - Studie
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2024702
thema link: https://www.vlaamsparlement.be/parlementaire-documenten/schriftelijke-vragen/1784815
SCHRIFTELIJKE VRAAG
nr. 178
van ANNICK DE RIDDER
datum: 5 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Rechtskader historisch passief vergunningen  -  Studie
In schriftelijke vraag nr. 288 van 22 december 2022 werd er gepolst naar de 
overkoepelende aanpak om het historisch passief van overtredingen aan te pakken. Om 
tegen te gaan dat burgers bewust nieuwe niet-vergunde toestanden zouden creëren omdat 
ze er, verkeerdelijk, vanuit gaan dat “alles toch geregulariseerd” zal worden, wilde de 
minister, terecht, een robuust rechtskader creëren voor deze problematiek. Daarvoor 
diende evenwel nog bijkomend onderzoek te gebeuren over de concrete uitwerking van de 
regeling, eventuele beroepsmogelijkheden en de gevolgen voor het leefmilieu.
Dat onderzoek werd in de zomer van 2023 normaliter afgerond en daarom graag de 
volgende vragen aan de minister. 
1. Werd de studie inmiddels afgerond? Zo niet, wanneer zal ze afgerond zijn?
2. Welke vaststellingen komen uit de studie naar voren en welke aanbevelingen worden 
geformuleerd voor het beleid?
3. Zijn volgens de studie nog bijkomende onderzoeken noodzakelijk?
4. Welke stappen zal de minister desgevallend ondernemen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 178 van 5 december 2023
van ANNICK DE RIDDER
1. De studie “Juridische onderzoeksvragen inzake de invoering van een gedoogtoets als 
oplossing voor het historisch passief in de VCRO” is afgerond en werd op 13 december 
ll. gepresenteerd aan een gemengd publiek met o.a. vertegenwoordigers van lokale en 
intergemeentelijke overheden, handhavingsactoren, de Federatie van Notarissen en de 
Hoge Raad voor de Handhavingsuitvoering. Eerstdaags zal de studie beschikbaar zijn 
op de website van het Departement Omgeving. 
2. De studie heeft gewerkt rond 5 grote hoofdthema’s: de afbakening van het voorwerp,  
de beroepsmogelijkheden, de gevolgen van een negatieve gedoogtoets, de 
omgevingscontext en de meerwaardeheffing. Bij de verschillende thema’s zijn telkens 
verschillende opties gescreend, onderzocht en afgewogen ten opzichte van elkaar. 
3-4.De studie geeft niet aan dat bijkomend onderzoek nodig is. De studie is gevoerd om 
een aantal juridische onderzoeksvragen uit te klaren en heeft geresulteerd in een 
ontwerp van regelgevingstekst en bijhorende toelichting. De resultaten van de studie 
zullen op korte termijn na de oplevering nog voorgelegd worden aan de 
handhavingsactoren van het Forum Omgevingshandhaving zodat zij input kunnen 
geven. De bekomen opmerkingen en suggesties zullen mee voeding geven aan het 
beleidsadvies en de verdere beleidskeuzes. Het invoeren van een vernieuwend 
instrument als de gedoogtoets vereist immers dat dit gebeurt met de nodige inspraak 
en betrokkenheid.
