title: ARCHE-project voor cultureelerfgoedonderzoek en -innovatie - Rol Vlaanderen
thema: Cultuur
Onroerend erfgoed
pdf link: https://docs.vlaamsparlement.be/pfile?id=2046051
thema link: https://www.vlaamsparlement.be/parlementaire-documenten/schriftelijke-vragen/1799139
SCHRIFTELIJKE VRAAG
nr. 165
van MANUELA VAN WERDE
datum: 30 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ARCHE-project voor cultureelerfgoedonderzoek en -innovatie  -  Rol Vlaanderen 
Op 1 september 2022 is het ARCHE-project (Alliance for Research on Cultural Heritage in 
Europe) officieel gestart. Het wordt gefinancierd door de Europese Commissie en heeft als 
doel een solide basis te leggen voor een Europees partnerschap op het gebied van 
cultureelerfgoedonderzoek en -innovatie. Het project omvat 24 partners uit 18 Europese 
landen en zal zich richten op een holistisch kader voor dat onderzoek en de innovatie.
1. Zoals vermeld in de laatste beleids- en begrotingstoelichting (BBT) is het concrete doel 
een Europees partnerschap voor Erfgoedzorg voor te bereiden tegen 2025-2027. 
Intussen bestaat het partnerschap meer dan een jaar (oprichting september 2022). 
Welke concrete verwezenlijkingen heeft het partnerschap tot op heden opgeleverd? 
Tot welke inzichten heeft het geleid? 
2. Op de officiële website van ARCHE lees ik dat een van de doelstellingen van het 
partnerschap is om tot concrete acties te komen. 
Welk soort acties liggen er volgens de minister binnen de mogelijkheden van dat 
partnerschap? 
3. Welke rol is er weggelegd voor Vlaanderen en voor het agentschap Onroerend 
Erfgoed? 
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 165 van 30 januari 2024
van MANUELA VAN WERDE
1. Ik maak eerst een onderscheid tussen het Europese partnerschap en de CSA ARCHE. 
Het Europees partnerschap “Resilient Cultural Heritage” is nog niet actief. Het CSA 
(coordination and support action) project ARCHE dient net om dit partnerschap voor 
te bereiden. Het agentschap Onroerend Erfgoed is in het ARCHE project een van de 30 
partners uit 19 landen. De voorlopige resultaten van het project zijn hier te bekijken: 
Alliance for Research on Cultural Heritage in Europe | ARCHE | Project | Results | 
HORIZON | CORDIS | European Commission (europa.eu). Het eerste jaar van ARCHE 
was gericht op het inventariseren van het onderzoeks- en innovatielandschap met 
betrekking tot cultureel erfgoed in Europa – resultaten hiervan zijn een rapport met 
de lessen getrokken uit ERA-net en cofunding schema’s en een rapport met prioriteiten 
voor erfgoedonderzoek op Europees niveau. Vervolgens werd een omgevingsanalyse 
uitgevoerd – met als resultaat een rapport rond toekomstige trends voor 
erfgoedonderzoek en werd ook een SWOT georganiseerd via workshops met 
belanghebbenden ter beoordeling en verfijning van de huidige JPI Strategic Research 
and Innovation Agenda (SRIA). De nieuwe ARCHE strategische onderzoeks- en 
innovatieagenda voor cultureel erfgoed (SRIA ARCHE) wordt een van de belangrijkste 
resultaten van het project, omdat het ernaar streeft te fungeren als een routekaart 
voor het harmoniseren van het erfgoedonderzoeksbeleid op het hele continent in de 
komende jaren.
2. Het doel van een Europees partnerschap voor veerkrachtig cultureel erfgoedonderzoek 
is om de onderzoekskrachten (onderzoekscapaciteit en -middelen) te bundelen en zo 
efficiënter te kunnen reageren op uitdagingen zoals de klimaatverandering en andere 
in Europa gedeelde maatschappelijke uitdagingen die het cultureel erfgoed 
beïnvloeden. Dit kan onder meer via het opzetten van internationale onderzoekscalls 
rond prioriteiten voor onderzoek, zoals opgenomen in de SRIA ARCHE en door het 
organiseren van (pan-)Europese activiteiten die de kennisontwikkeling en -overdracht 
naar belanghebbenden voor veerkrachtig cultureel erfgoed bewerkstelligen.
3. Vlaanderen telt zeven werelderfgoedsites, ongeveer 13000 beschermde monumenten 
en landschappen, iets meer dan 1000 topstukken, een kleine 100 erkende collectie-
beherende instellingen en 69 praktijken op de inventaris immaterieel erfgoed. We zijn 
dus een regio met een zeer rijk cultureel erfgoedkapitaal, waarvoor we ook een 
verantwoordelijkheid hebben inzake behoud en valorisatie. Onderzoek naar de manier 
waarop we met een aantal globale uitdagingen omgaan kan via het Europese 
partnerschap in de toekomst worden versterkt. Daarenboven legt Europa 30% tot 50% 
middelen bovenop de middelen samengebracht door de deelnemende landen in het 
partnerschap. 
Deelname impliceert dus ook wel een financieel engagement van de landen om in te 
zetten op dit internationaal onderzoek naar de globale noden voor een veerkrachtig 
erfgoed. België (voor Vlaanderen FWO) dient een financieel engagement uit te spreken 
bij de Europese Commissie in het voorjaar van 2024. FWO richt zich bij het bepalen 
van zijn engagement op interesse voor een partnerschap vanuit de onderzoekswereld. 
Het agentschap Onroerend Erfgoed werkt al mee aan de voorbereiding van het 
partnerschap binnen het project ARCHE onder meer voor het in kaart brengen van het 
R&I landschap, het mee uitbouwen van de SRIA ARCHE en de organisatie van de 
afsluitende meeting van het ARCHE project in 2025 in Brussel.
