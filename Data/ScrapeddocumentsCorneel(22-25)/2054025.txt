title: Woonaanbod - Oppervlaktenormen
thema: Wonen
pdf link: https://docs.vlaamsparlement.be/pfile?id=2054025
thema link: https://www.vlaamsparlement.be/parlementaire-documenten/schriftelijke-vragen/1811417
SCHRIFTELIJKE VRAAG
nr. 220
van ANNICK DE RIDDER
datum: 8 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonaanbod  -  Oppervlaktenormen
Een gevarieerd en kwalitatief woonaanbod aanbieden is cruciaal voor de ontwikkeling van 
een moderne gemeente of stad, het toepassen en bepalen van de minimale 
woonoppervlaktes is voor de vergunningverlenende overheid een uiterst nuttig instrument 
om dat te faciliteren. De Vlaamse overheid heeft dan ook een kader gecreëerd dat de 
gemeenteraden in staat stelt om via stedenbouwkundige verordeningen onderstaande 
zaken vast te stellen (artikel 2.3.1 Vlaamse Codex Ruimtelijke ordening (VCRO)): 
- De stedenbouwkundige verordeningen kunnen betrekking hebben op de 
bewoonbaarheid van de woningen.
- De stedenbouwkundige verordeningen kunnen normen bevatten voor de oppervlakte 
van functies en de afmetingen van gebouwen, constructies of publiciteitsinrichtingen.
- De stedenbouwkundige verordeningen moeten in overeenstemming zijn met de 
bestaande regelgeving voor de materie in kwestie.
Zo kan de vergunningverlenende overheid een norm opleggen voor nieuwe vergunde 
situaties om de goede ruimtelijke ordening te vrijwaren. 
Naast de VCRO draagt ook de Vlaamse Codex Wonen (VCW) zijn steentje bij tot een goed 
ruimtelijk beleid via oppervlaktevereisten voor kamerwoningen. Artikel 3.2 VCW stelt 
bijvoorbeeld: 
“De gemeenteraad kan, bij verordening, na over de definitieve ontwerptekst een 
voorafgaand, niet-bindend advies te hebben ingewonnen bij de dienst die door de Vlaamse 
Regering belast is met het woonbeleid:
2° strengere veiligheids- en kwaliteitsnormen voor kamers opleggen dan vastgesteld door 
de Vlaamse Regering met toepassing van artikel 3.1, §2;”
Die bepaling stelt dat het lokale bestuur kan afwijken van de minimale 
woningkwaliteitsvereisten voor kamers, alleen maar als ze strenger zijn dan de Vlaamse 
normen, wat een mogelijke tegenstelling tussen de VCW en de VCRO insinueert. 
Daarnaast brengt ook het bepalen van minimale oppervlaktenormen, strenger dan de VCW 
in een dergelijke lokale verordening, mogelijke rechtsonzekerheid mee voor wat het 
geconventioneerd huren betreft. De Vlaamse huurschatter baseert zich immers op de 
minimale bezettingsnormen van de VCW. 
Enerzijds zal de lokale verordening - en dus elke omgevingsvergunning die daaruit volgt - 
mogelijk minder slaapkamers toestaan dan de geconventioneerde figuur toelaat. 
Anderzijds zijn de subsidies van de geconventioneerde huurschatter gebaseerd op de 
beschikbare vloeroppervlakte en het gerelateerde aantal bewoners.
Om dat belangrijke instrument voor lokale overheden scherp te stellen, heb ik de volgende 
vragen aan de minister.
1. Kan de minister de bevoegdheid van de lokale besturen rond het bepalen van minimale 
oppervlaktenormen voor woningen verduidelijken? Met andere woorden, is enkel voor 
kamerwoningen een ‘verstrengende’ invulling mogelijk of kan ze ook voor 
appartementen worden doorgevoerd door het lokale bestuur?
2. Kan de minister bevestigen dat de eerder aangehaalde paragrafen uit de VCW en VCRO 
met andere woorden complementair zijn?
3. Kan de minister duidelijkheid geven over de hoogte van de toegekende subsidies voor 
geconventioneerd verhuren en de samenhang met het aantal vierkante meter versus 
het aantal bewoners, als die definiëring verschillend wordt ingevuld door het lokale 
bestuur?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 220 van 8 maart 2024
van ANNICK DE RIDDER
1-2.In de Vlaamse Codex Wonen van 2021 (VCW), het bijhorende uitvoeringsbesluit en de 
technische verslagen werkte de Vlaamse overheid minimale normen uit op het vlak 
van woningkwaliteit, veiligheid en gezondheid. De bevoegdheidsverdeling binnen de 
federale staatsstructuur bepaalt dan ook dat ‘de huisvesting en de politie van 
woongelegenheden die gevaar opleveren voor de openbare reinheid en gezondheid’ 
tot de gewestelijke bevoegdheden behoren. Bovendien heeft de Vlaamse overheid van 
deze bevoegdheid gebruik gemaakt om een op zichzelf staand geheel van regelen uit 
te werken, waardoor de bevoegdheid inzake kwaliteits- en veiligheidsnormen van 
woningen, net als inzake het instrumentarium van de woningkwaliteitsbewaking, aan 
de lokale besturen is onttrokken. In principe is dus alleen Vlaanderen bevoegd om aan 
dit aspect invulling te geven.
Artikel 3.2 VCW voorziet evenwel: 
“De gemeenteraad kan, bij verordening, na over de definitieve ontwerptekst een 
voorafgaand, niet-bindend advies te hebben ingewonnen bij de dienst die door de 
Vlaamse Regering belast is met het woonbeleid:
…
2° strengere veiligheids- en kwaliteitsnormen voor kamers opleggen dan vastgesteld 
door de Vlaamse Regering met toepassing van artikel 3.1, §2”;
Uit deze bepaling volgt dat, voor wat de minimale woningkwaliteitsvereisten betreft, 
een lokaal bestuur voor kamers in normen kan voorzien die afwijken van de Vlaamse 
normen, in zoverre ze strenger zijn. Dit bijvoorbeeld door een minimale 
nettovloeroppervlakte vast te leggen die groter is dan wat in de Vlaamse regelgeving 
wordt voorzien.
Hierbij moeten twee kanttekeningen worden gemaakt:
•Voor de toepassing van het Vlaamse handhavingsinstrumentarium, zoals het 
conformiteitsattest, zullen enkel de normen op Vlaams niveau de basis blijven. De 
extra strengere normen op lokaal niveau zullen lokale besturen dus met andere 
instrumenten (zoals een GAS-boete) moeten sanctioneren. 
•Voor zelfstandige woningen zijn dergelijke afwijkingen niet mogelijk.
Daarnaast bepaalt de Vlaamse Codex Ruimtelijke Ordening (VCRO) dat de 
gemeenteraad onder meer stedenbouwkundige verordeningen kan vaststellen met 
betrekking tot voor de materie omschreven in artikel 2.3.1 VCRO. 
Relevante elementen voor deze vraag zijn de volgende: 
•De stedenbouwkundige verordeningen kunnen betrekking hebben op de 
bewoonbaarheid van de woningen;
•De stedenbouwkundige verordeningen kunnen normen bevatten betreffende de 
oppervlakte van functies en de afmetingen van gebouwen, constructies of 
publiciteitsinrichtingen;
•De stedenbouwkundige verordeningen moeten in overeenstemming zijn met de 
bestaande regelgeving voor de materie in kwestie.
Het lokale bestuur is in principe ook de vergunningverlenende overheid. In die 
hoedanigheid kunnen zij oordelen over onder meer de goede ruimtelijke ordening op 
het grondgebied bij het afleveren van een vergunning, rekening houdend met het 
relevante regelgevend kader. Zo kan het lokaal bestuur oordelen, wanneer het dossier 
betrekking heeft op een situatie waarvoor een omgevingsvergunning nodig is, zoals 
nieuwbouw, herbouw, wijziging van het aantal woongelegenheden of functiewijziging, 
dat de nieuwe vergunde situatie aan een bepaalde minimale oppervlakte moet 
voldoen, wanneer daartoe bepaalde normen zijn vastgelegd in een stedenbouwkundige 
verordening.
Die normen zijn dan niet te verwarren met de minimale oppervlaktenormen zoals deze 
op basis van de Vlaamse Codex Wonen gelden. Immers, het lokaal bestuur doet geen 
aanpassing aan nettovloeroppervlakte van de Vlaamse Codex Wonen, ze legt enkel op 
basis van de VCRO een norm op voor nieuw vergunde situaties en zal geen 
omgevingsvergunning afleveren als de normen niet gerespecteerd worden.
Normen vastgesteld door of krachtens de VCRO hebben daarbij overigens geen 
betrekking op reeds bestaande woningen of situaties, zoals in de VCW het geval is. 
Het is dan ook logisch en aanvaardbaar dat voor nieuw vergunde situaties strengere 
normen kunnen gelden dan voor het historische woningpatrimonium. In die zin zijn de 
VCW en de VCRO complementair.
Wel moet er over worden gewaakt dat normen op basis van de VCRO niet ingaan tegen 
de minimale woningkwaliteitsvereisten. De burger vertrouwt er immers op dat hij met 
een omgevingsvergunning correct heeft gehandeld en verdiept zich niet ook nog eens 
in de Vlaamse minimale woningkwaliteitsnormen. Het is met andere woorden 
belangrijk de normen uit ruimtelijk ordening minstens gelijk zijn aan of strenger zijn 
dan de minimale woningkwaliteitsnormen en in geen geval soepeler.
3. De elementaire woningkwaliteitsnormen zijn minimaal. Voor zelfstandige woningen 
gaat het bijvoorbeeld (slechts) om een minimale vloeroppervlakte van 18m², voor 
kamers in principe om 12m² (telkens voor bewoning door één persoon). Gemeentelijke 
stedenbouwkundige verordeningen kunnen onder meer strengere minimale 
oppervlaktenormen opleggen voor zelfstandige woningen en kamers. Bij het niet 
naleven van de gemeentelijke stedenbouwkundige verordeningen begaat men een 
stedenbouwkundige inbreuk. Dit heeft echter geen invloed op de toegekende subsidie 
voor sociale en budgethuurwoningen. De initiatiefnemer dient de correcte parameters 
in te vullen.
Een van de parameters om de subsidie voor een sociale of budgethuurwoning te 
berekenen is de oppervlakte van de woning. Er wordt ervoor geopteerd om de 
berekening van oppervlakte gelijk te stellen met de berekeningswijze die wordt 
gehanteerd in de energieprestatieregelgeving bij de opmaak van een EPC of EPB. 
Zowel bij een nieuwe verhuring als bij de oplevering van een nieuwbouw wordt de 
bruikbare vloeroppervlakte, ook wel bruto vloeroppervlakte berekend door een 
deskundige bij de opmaak van een EPC of EPB. Voor woningen die over een dergelijk 
certificaat beschikken kan die waarde gewoon overgenomen worden. 
Het aantal slaapkamers is eveneens een parameter om de subsidie voor een sociale of 
budgethuurwoning te berekenen. Onder slaapkamers wordt verstaan: alle kamers die 
eventueel kunnen dienen als slaapkamer (ook al hebben ze een andere functie zoals 
een bureau of speelkamer). Dit punt zal worden verduidelijkt in de handleiding bij de 
simulatietool van de geconventioneerde huurschatter.
De subsidie van de sociale huurwoning wordt berekend op het moment van het sluiten 
van de hoofdhuurovereenkomst tussen private initiatiefnemer en de 
woonmaatschappij. De subsidie van de budgethuurwoning wordt berekend op moment 
van het sluiten van de hoofdhuurovereenkomst tussen private initiatiefnemer en de 
woonmaatschappij of de geconventioneerde verhuurorganisatie of op het moment van 
de eerste oproep tot kandidaatstelling gelanceerd door de woonmaatschappij of private 
initiatiefnemer. De hoogte van de subsidie wordt na het berekeningsmoment niet 
gewijzigd, behoudens de jaarlijks indexatie op 1 januari.
