title: Prosperpolder - Waterkwaliteit en visbestand
thema: Natuur en Milieu
pdf link: https://docs.vlaamsparlement.be/pfile?id=2016612
thema link: https://www.vlaamsparlement.be/parlementaire-documenten/schriftelijke-vragen/1779095
SCHRIFTELIJKE VRAAG
nr. 124
van GWENNY DE VROE
datum: 14 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Prosperpolder  - Waterkwaliteit en visbestand
Prosperpolder is een internationale polder en een gehucht opgedeeld tussen 
de deelgemeente Kieldrecht van de Belgische Oost-Vlaamse gemeente Beveren en 
de deelgemeente Prosperdorp van de Nederlandse Zeeuws-Vlaamse gemeente Hulst. 
1. Wat is voor de Prosperpolder de kwaliteitsverbetering of kwaliteitsverslechtering van 
het water (fysico-chemische en biologische kwaliteit) voor het jaar 2023 of kan de 
minister de meest recente beschikbare gegevens en cijfers meedelen?
2. a) Welke vooruitgang wordt de komende jaren verwacht?
b) Wanneer wordt een optimaal niveau van de waterkwaliteit verwacht?
3. a) Op welke plaatsen is het visbestand op de Prosperpolder het grootst en op welke 
plaatsen bijna onbestaand en dit voor het jaar 2023 of kan de minister de meest 
recente beschikbare gegevens en cijfers meedelen?
b) Kan de minister de ligging van de staalnameplaatsen/meetplaatsen meedelen, een 
overzichtstabel van de totale vangsten weergeven en eventueel ook een tabel met 
de effectieve vangst per vissoort en per staalnameplaats?
c) Kan de minister dit vergelijken met (recente) vorige afvissingen?
d) Zijn er tijdens de verschillende afvissingsperiodes (merkwaardige) nieuwe 
vissoorten waargenomen en zo ja, welke vissoorten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 124 van 14 november 2023
van GWENNY DE VROE
1. De Prosperpolder behoort niet tot een Vlaams waterlichaam en wordt dus niet 
bemonsterd voor de Europese kaderrichtlijn Water.
2. De Prosperpolder maakt deel uit van de Sigmaprojecten uit de eerste uitvoeringsfase 
(actie 6_G_0017 SGBP). De realisatie en inrichting van de Hedwigepolder is uitgevoerd 
door Vlaanderen overeenkomstig het Verdrag en werd op 16 oktober gestart.
Zeeschelde IV is een aandachtsgebied klasse 5. De goede ecologische toestand wordt 
verwacht na 2033, maar met potentieel voor sterke vooruitgang, mits uitvoering van 
de acties opgenomen in stroomgebiedbeheerplannen SGBP3 en SGBP4. Hierbij wordt 
ook verwezen naar de internationale samenwerking. Die verloopt via de Internationale 
Scheldecommissie (ISC). Federale en gewestelijke overheden uit België, Nederland en 
Frankrijk werken nauw samen aan het waterbeheer van de Schelde. Zij bewaken onder 
meer de waterkwaliteit, stemmen maatregelen op elkaar af inzake overstroming en 
droogte van de rivier en overleggen hoe ze het best verontreinigingen kunnen 
voorkomen of bestrijden. In de Vlaams-Nederlandse Scheldecommissie (VNSC) werken 
Vlaanderen en Nederland samen aan een duurzaam en vitaal Schelde-estuarium.
Gezien de Zeeschelde IV helemaal afwaarts ligt binnen Vlaanderen voor het 
stroomgebied van de Schelde dragen in principe alle acties van groep 7b – 
Verontreiniging oppervlaktewater bij aan het verbeteren van de waterkwaliteit van de 
Schelde t.h.v. de Prosperpolder.
3. De meest recente afvissingen voor de Prosperpolder en omgeving dateren van 2023. 
De visbestandopnames in het voorjaar werden uitgevoerd door het Provinciaal Centrum 
voor Milieuonderzoek in samenwerking met het Agentschap voor Natuur en Bos (ANB). 
Voor een antwoord op de vragen verwijs ik naar het rapport:
https://natuurenbos.vlaanderen.be/sites/default/files/documenten/Rapport%20vissta
ndsonderzoek%20Prosperpolder%20en%20omgeving.pdf
De bemonsteringen in het najaar, een jaar na de ontpoldering, gebeurden in een 
gezamenlijk onderzoek van het ANB, het Instituut voor Natuur- en Bosonderzoek 
(INBO) en Natuurpunt.
Reeds 15 vissoorten werden in het gebied aangetroffen, waaronder slechts 1 exoot 
(blauwband).
Er komen daarnaast minstens 2 garnaalsoorten en 2 krabbensoorten voor; met voor 
de inheemse strandkrab veel hogere aantallen dan voor de in dit gebied slechts in lage 
aantallen voorkomende wolhandkrab.
