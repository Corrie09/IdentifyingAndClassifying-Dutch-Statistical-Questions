title: Illegale besnijdenissen - 'Mezizah Bepeh'-praktijk
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2015965
thema link: https://www.vlaamsparlement.be/parlementaire-documenten/schriftelijke-vragen/1780231
SCHRIFTELIJKE VRAAG
nr. 108
van SUZY WOUTERS
datum: 16 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Illegale besnijdenissen   -  ‘Mezizah Bepeh'-praktijk 
De Antwerpse rabbijn Friedman roept in een recente open brief de verschillende politieke 
beleidsverantwoordelijken op om dringend op te treden tegen illegale besnijdenissen bij 
baby’tjes binnen de Joodse gemeenschap. Het ritueel wordt uitgevoerd op de achtste dag 
na de geboorte door een moheel, een religieuze deskundige die de voorhuid wegsnijdt. De 
moheel wordt verondersteld opgeleid te zijn om besnijdenissen uit te voeren, maar het zijn 
geen artsen.
“Een besnijdenis is een medische ingreep die in België alleen door een arts uitgevoerd mag 
worden. Als een moheel een rituele besnijdenis uitvoert, maakt hij zich dus schuldig aan 
het uitoefenen van illegale geneeskunde en het genitaal verminken van kinderen. Deze 
praktijken worden al decennialang gedoogd door de autoriteiten. Men wil niet optreden 
tegen deze illegale praktijken, omdat er slechts zelden medische complicaties zouden 
ontstaan na rituele besnijdenissen. Maar dat is niet waar. Er zijn heel veel jongens die de 
rest van hun leven met problemen kampen. Politie en gerecht zouden moeten optreden 
tegen die praktijken”, stelt de rabbijn.
Daarnaast wijst rabbijn Friedman ook op de praktijk van de ‘Mezizah Bepeh’, wat orale 
zuiging betekent. “Nadat de moheel de besnijdenis heeft uitgevoerd, neemt hij de penis 
van de baby in de mond om het bloed op te zuigen. In Oostenrijk werd die praktijk al in 
1870 verboden, omdat er te veel baby’s stierven nadat ze via de moheel besmet waren 
geraakt met herpes. De rabbijnen hebben destijds een internationaal verbod 
uitgevaardigd, maar later is de praktijk weer terug opgedoken”, dixit Friedman.
Volgens de burgemeester van Antwerpen zijn er in zijn stad daaromtrent geen klachten 
maar dat behoeft geenszins verwondering, omdat de Joodse gemeenschap een zeer 
gesloten gemeenschap is.
1. Is de minister, via de Kind & Gezin-consultaties, op de hoogte van de illegale 
besnijdenissen en de ‘Mezizah Bepeh’-praktijken binnen de Joodse gemeenschap in 
Vlaanderen?
2. Hoe gaan de K&G-diensten om met de situatie waarbij ze tijdens de K&G-consultatie 
vaststellen dat een baby een illegale besnijdenis heeft ondergaan en vernemen dat de 
baby daarbij werd onderworpen aan de ‘Mezizah Bepeh’-praktijk? Wordt er door de 
K&G-diensten, wanneer ze vaststellen dat er bij een baby een besnijdenis plaatsvond, 
systematisch nagegaan of een dergelijke medische ingreep door een erkende arts werd 
uitgevoerd? Zo niet, waarom niet?
3. Vond er al overleg plaats tussen de minister en haar federale ambtsgenoot bevoegd 
voor Volksgezondheid en de federale minister van Justitie om paal en perk te stellen 
aan de praktijk van illegale besnijdenissen en de ‘Mezizah Bepeh’-praktijk in 
Vlaanderen? Zo niet, waarom niet? Zo ja, wat heeft dat overleg opgeleverd?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 108 van 16 november 2023
van SUZY WOUTERS
1. Gezien Kind en Gezin vanuit haar preventieve dienstverlening geen gegevens heeft 
over illegale besnijdenissen of ‘Mezizah Bepeh’-praktijken binnen de Joodse 
gemeenschap in Vlaanderen, heeft Kind en Gezin de minister hier niet van op de 
hoogte gebracht. 
2. De dienstverlening van Kind en Gezin is een vrijwillige dienstverlening. Het aanbod 
van Kind en Gezin bestaat rond de geboorte uit een startgesprek tijdens de 
zwangerschap, een huisbezoek op 2 weken, een gehoormoment voor de leeftijd van 4 
weken en een eerste preventief medisch consult op 1 maand gevolgd door nog 9 
preventief medische consulten tot de leeftijd van 30 maanden. Hierbij wordt - naast 
algemene opvolging van de gezondheid van het kind - de groei en de ontwikkeling 
opgevolgd, vaccinaties toegediend, de visus gescreend, ….
Voor wat betreft de dienstverlening van Kind en Gezin ten aanzien van de Joodse 
gemeenschap, start de dienstverlening vaak pas bij het consult op 1 maand aangezien 
deze doelgroep na de bevalling vaak in een ‘kraamhotel’ verblijven waar de diensten 
van Kind en Gezin geen toegang toe hebben.
Kind en Gezin zet in haar preventieve dienstverlening sterk in op het bereiken van de 
doelgroep in functie van preventieve gezondheid met inzonderheid vaccinatie.
Het al dan niet besneden zijn, wordt niet expliciet in het kinddossier van Kind en Gezin 
vermeld en er wordt op het moment van de consultatie ook niet expliciet op ingegaan. 
Kind en Gezin heeft geen politionele bevoegdheid en bevraagt dus ook niet 
systematisch of er een illegale besnijdenis heeft plaatsgevonden. Bij vragen over 
besnijdenis zal Kind en Gezin steeds verwijzen naar een arts.
3. Er heeft nog geen overleg plaatsgevonden over dit onderwerp met de federale 
collega’s, gezien we geen kennis hebben van concrete dossiers.
