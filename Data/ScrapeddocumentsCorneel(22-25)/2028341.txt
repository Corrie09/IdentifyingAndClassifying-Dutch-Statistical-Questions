title: Drinkwaterbedrijven - Onderlinge leveringen
thema: Natuur en Milieu
pdf link: https://docs.vlaamsparlement.be/pfile?id=2028341
thema link: https://www.vlaamsparlement.be/parlementaire-documenten/schriftelijke-vragen/1786879
SCHRIFTELIJKE VRAAG
nr. 186 
van MIEKE SCHAUVLIEGE
datum: 11 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Drinkwaterbedrijven  -  Onderlinge leveringen
1. In haar antwoord op mijn schriftelijke vraag nr. 897 van 19 juni 2023 vermeldt de 
minister de “kost voor aankoop” en de “omzet uit verkoop”. Die terminologie is 
onduidelijk. 
Kan de minister verduidelijken wat de exacte definitie is?
2. In een gesloten systeem zou de aankoopkost voor A gelijk moeten zijn aan de 
verkoopprijs van B. Op basis van het antwoord op subvraag 2, concludeer ik dat dat 
in bijlage twee niet het geval is. 
Wat is de verklaring voor dat lek? Is het louter en alleen terug te brengen tot de 
verrichtingen buiten Vlaanderen (op basis van het bijgevoegde schema, zonder 
vermelding van het jaartal, werd er 67,6 miljoen m³ water aangekocht buiten 
Vlaanderen, tegen 7,4 miljoen m³ verkocht buiten Vlaanderen. Verklaart dat het 
volledige verschil tussen enerzijds de aankoopkost van 85,4 miljoen euro in 2021 en 
de omzet uit verkoop van 49,9 miljoen euro in 2021?
3. De minister vermeldt in haar antwoord bij subvraag 5 een verhouding van 0,55 €/m³ 
in 2021. 
Kan zij de berekening achter die kostprijs/eenheid verduidelijken? Het is immers niet 
duidelijk hoe zij aan die eenheidsprijs komt.
Klopt onderstaande interpretatie?
85,4 kost min 49,9 omzet = 35,5 miljoen euro voor 60,1 miljoen m³ aanvoersaldo 
buiten Vlaanderen (67,6 - 7,4). Of een aankoopkost per m³ van 35,5/60,1 = 0,59 euro 
(aankoop buiten Vlaanderen).
Dat indien in 2021 een omzet van 49,9 miljoen euro voor verkoop aan andere 
exploitanten (83,9 miljoen m³ binnen Vlaanderen en 7,4 miljoen m³ buiten 
Vlaanderen, dus totaal 91,1 miljoen m³). Of transactiekost per m³: 49,9/91,1 = 0,55 
euro.
4. Kan de minister inzicht geven in de maximale spanning uitgedrukt in €/m³ tussen 
enerzijds de drinkwatermaatschappij die aan het laagste tarief water levert aan een 
andere watermaatschappij binnen Vlaanderen en anderzijds aan het hoogste tarief 
water levert aan een andere watermaatschappij binnen Vlaanderen?
5. Kan de minister inzicht geven in de maximale spanning uitgedrukt in €/m³ tussen 
enerzijds de drinkwatermaatschappij die aan het laagste tarief water inkoopt van een 
andere watermaatschappij binnen Vlaanderen en die anderzijds aan het hoogste tarief 
water levert aan een andere watermaatschappij binnen Vlaanderen?
6. De vaststelling blijft dat hoewel drinkwatermaatschappijen semipublieke instellingen 
zijn de jaarrekeningen zeer rudimentair zijn. Een jaarrekening moet wettelijk 
omvatten: balans, resultatenrekening en een toelichting bij beide.
a) Bestaat er regelgeving die waterbedrijven verplicht om de volledige jaarrekeningen 
publiek toegankelijk te maken?
b) Zijn de volledige jaarrekeningen enkel consulteerbaar door de aandeelhouders en 
de leden van de raad van bestuur van de drinkwaterbedrijven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 186 van 11 december 2023
van MIEKE SCHAUVLIEGE
1. De ‘kost voor aankoop’ en de ‘omzet uit verkoop’ die ik u bezorgde als antwoord op uw 
schriftelijke vraag nr. 897 (2022-2023) zijn afkomstig uit de tariefplannen van de 
waterbedrijven en stemmen overeen met de boekhoudkundige normen gehanteerd 
door elk waterbedrijf. De ‘omzet uit verkoop’ omvat de inkomsten uit de verkoop van 
drinkwater aan andere waterbedrijven, zowel binnen als buiten Vlaanderen. De ‘kost 
voor aankoop’ omvat de kosten voor de aankoop van drinkwater bij andere 
waterbedrijven, zowel binnen als buiten Vlaanderen.
2. Een groot deel van het drinkwater dat in Vlaanderen gedistribueerd wordt door de 
waterbedrijven wordt inderdaad aangekocht buiten Vlaanderen. In bijlage 1 werd ter 
verduidelijking de drinkwaterbalans voor de Vlaamse waterbedrijven van 2022 
opgenomen waarin deze volumes opgenomen zijn. Dit verklaart het verschil tussen het 
bedrag aan ‘kost voor aankoop’ en ‘omzet uit verkoop’. 
3. Voor 2021 is de verhouding tussen de omzet uit verkoop van water aan andere 
waterbedrijven en de geleverde hoeveelheid aan waterbedrijven, zoals gerapporteerd 
in de tariefplannen, 0,55 €/m³ (= 49,91 miljoen euro/90,94 miljoen m³). 
Ik begrijp uit uw interpretatie dat u inzicht wenst in het verschil tussen aankoopprijs 
en verkoopprijs. De hierboven aangegeven verhouding van 0,55 €/m³ is een ruwe 
proxy voor de verkoopprijs tussen de waterbedrijven. De verhouding tussen de kost 
voor aankoop van drinkwater en de aangekochte hoeveelheid is een ruwe proxy voor 
de aankoopprijs en bedraagt in 2021 0,57 €/m³. Dit is evenwel een zeer ruwe 
vergelijking. Er is geen standaardprijs voor onderlinge aankoop of verkoop. Prijzen 
variëren per waterbedrijf en ook binnen een waterbedrijf afhankelijk van de situatie 
(hoeveelheden, tijdstip, ...). 
4. De Waterregulator meldt mij dat ze niet beschikt over de specifieke (prijs)afspraken 
van de onderlinge waterlevering tussen de Vlaamse waterbedrijven noch over de 
(prijs)afspraken voor aan- en verkoop buiten Vlaanderen.
5. Ik verwijs naar mijn antwoord op vraag 4.
6. De volledige jaarrekeningen van de waterbedrijven zijn openbaar en raadpleegbaar via 
de balanscentrale van de Nationale Bank van België (NBB).
BIJLAGE
Drinkwaterbalans van 2022 voor de Vlaamse waterbedrijven in miljoen m³
