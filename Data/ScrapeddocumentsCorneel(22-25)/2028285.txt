title: Geboorteverlof vaders en meeouders - Uitbreiding bij hospitalisatie kind
thema: Lokale overheden en Binnenlands bestuur
Vlaamse administratie
pdf link: https://docs.vlaamsparlement.be/pfile?id=2028285
thema link: https://www.vlaamsparlement.be/parlementaire-documenten/schriftelijke-vragen/1790609
SCHRIFTELIJKE VRAAG
nr. 80 
van KATRIEN SCHRYVERS
datum: 20 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Geboorteverlof vaders en meeouders  -  Uitbreiding bij hospitalisatie kind
Niet elke geboorte verloopt volledig probleemloos. Soms is het noodzakelijk dat een kindje 
na de geboorte voor langere tijd gehospitaliseerd wordt. En dan begint voor de nieuwe 
ouders een moeilijke periode waarin ze er zo vaak mogelijk voor hun kindje willen zijn. 
Voor de moeders bestaat er een regeling waarbij de postnatale rust verlengd wordt in het 
geval van een langdurige hospitalisatie van de pasgeborene. Voor de vaders en de 
meeouders is die regeling evenwel niet van toepassing. Het betekent dus dat zij veel 
minder aanwezig kunnen zijn bij hun pasgeboren gehospitaliseerd kind. Dat is een wel heel 
traditionele en voorbijgestreefde visie op ouderschap waarbij de vaders in die 
omstandigheden wat naar het achterplan geschoven worden.
Inmiddels werden er initiatieven genomen om die situatie te remediëren. Zo kan worden 
verwezen naar het in de Kamer van Volksvertegenwoordigers in mei 2022 ingediende 
wetsvoorstel van Nahima Lanjri dat ertoe strekt het geboorteverlof van vaders en 
meeouders uit te breiden indien het kind na de geboorte gehospitaliseerd wordt. Concreet 
wordt voorgesteld om de verlenging gelijk te brengen met de verlenging van de postnatale 
rust die vandaag al bestaat voor moeders na een langdurige hospitalisatie van hun 
pasgeborene. Het betekent dat het geboorteverlof verlengd wordt als het kind meer dan 
zeven dagen gehospitaliseerd wordt, met evenveel dagen als de duurtijd van de 
hospitalisatie. De verlenging is net zoals bij de moederschapsrust wel begrensd tot 
vierentwintig weken. De in het wetsvoorstel opgenomen regeling zou gelden voor 
zelfstandigen, federale ambtenaren en werknemers in de privésector.
Wat de personeelsleden van de Vlaamse overheid en van de lokale en provinciale besturen 
betreft, is het evenwel aan de Vlaamse minister van Bestuurszaken en van Binnenlands 
Bestuur om de nodige initiatieven te initiëren. Daarbij moet zeker niet worden gewacht op 
de verdere behandeling en eventuele goedkeuring van het voorliggende federale 
wetsvoorstel. De Vlaamse overheid zou daar een voortrekkersrol kunnen opnemen.
1. Hoe staat de minister tegenover het voorstel om het geboorteverlof van vaders en 
meeouders uit te breiden indien het kind na de geboorte gehospitaliseerd wordt?
2. Zal de minister actie ondernemen om die uitbreiding al mogelijk te maken voor 
werknemers voor wie de Vlaamse regelgeving van toepassing is?
3. Hoe wordt omgegaan met werknemers die zich in die situatie bevinden en verlof willen 
opnemen? Bestaan er algemene richtlijnen om het verlof toe te staan of is dat 
afhankelijk van de leidend ambtenaar van de betrokken entiteit?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 80 van 20 december 2023
van KATRIEN SCHRYVERS
1-2. Ik erken dat de hospitalisatie van een pasgeboren kind een slopende en moeilijke 
periode is voor vaders, moeders en meeouders. In die periode willen de ouders 
vanzelfsprekend zoveel mogelijk bij hun kind zijn. Zoals u zelf aangeeft, hebben op 
dit moment enkel moeders de mogelijkheid om hun moederschapsverlof in dit geval 
te verlengen. Als in de toekomst de federale wetgevende initiatieven waar u naar 
verwijst effectief leiden tot een wetswijziging met recht op uitkeringen, dan zal ik 
bekijken of en hoe die uitbreiding kan overgenomen worden voor de statutaire 
personeelsleden van de diensten van de Vlaamse overheid en de lokale en provinciale 
besturen.
3. De regels voor de aanvraagprocedures en de toekenning van verloven voor de 
personeelsleden van de diensten van de Vlaamse overheid (DVO) en de lokale en 
provinciale besturen worden bepaald in respectievelijk het Vlaams Personeelsstatuut en 
in de rechtspositieregeling van de lokale en provinciale besturen. Hierbij is de 
lijnmanager (voor DVO) en het hoofd van het personeel (voor lokale en provinciale 
besturen) bevoegd voor de individuele toekenning van verloven. De toekenning van 
verlof kan enkel geweigerd worden als de continuïteit of de kwaliteit van de openbare 
dienstverlening niet gewaarborgd is. Het is belangrijk dat het personeelslid en de 
leidinggevende hierover steeds in dialoog gaan. Een open communicatie en een 
begripvolle houding van de leidinggevende ten aanzien van het personeelslid dat zich in 
deze situatie bevindt, zijn hierbij van belang. 
