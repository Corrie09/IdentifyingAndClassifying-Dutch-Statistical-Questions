title: Nederlandse en Franse grenswerkers - Niet toekennen uitkeringen, toelagen en bonussen
thema: Werk
pdf link: https://docs.vlaamsparlement.be/pfile?id=2065563
thema link: https://www.vlaamsparlement.be/parlementaire-documenten/schriftelijke-vragen/1807455
SCHRIFTELIJKE VRAAG
nr. 304
van JOHAN DANEN
datum: 28 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Nederlandse en Franse grenswerkers  -  Niet toekennen uitkeringen, toelagen en bonussen
Vlaanderen deelt heel wat grenskilometers met Nederland en Frankrijk. Het is dus logisch 
dat er heel wat Vlamingen werken in Frankrijk en Nederland en dat er omgekeerd veel 
Nederlanders en Fransen hun broodwinning hebben in Vlaanderen. Samen met de 
aanwezigheid van de Europese instellingen resulteert dat in ongeveer 200.000 
gedetacheerde werknemers in België. In België wonen ongeveer 110.000 Nederlanders, 
van wie een groot deel in Vlaanderen.
Samen met de grenswerknemers duiken er ook regelmatig grenswerkersproblemen op. 
België doet zijn best om veel van die grenswerkersproblemen weg te werken voor de 
landgenoten die in het buitenland aan de slag zijn. Omgekeerd zijn er een aantal problemen 
voor buitenlandse werknemers die in Vlaanderen werken. Bij de invoering van de Vlaamse 
zorgverzekering, de Vlaamse gezinsbijslagen en de Vlaamse jobbonus heeft er geen 
grenswerkerseffectrapportage plaatsgevonden. Een gevolg daarvan is dat er onvoorziene 
neveneffecten optraden die een invloed hadden op de buitenlandse werknemers in 
Vlaanderen.
Bij de Europese Commissie zijn er zo vijf grensregionale problemen gemeld waarmee 
Nederlandse en Franse grenswerkers geconfronteerd worden. Volgens de geijkte 
procedures zal de Europese Commissie België erop aanspreken, maar omdat het om een 
gewestaangelegenheid gaat, zullen de vragen uiteindelijk bij Vlaanderen belanden.
De problemen die enkele maanden geleden gemeld werden bij de Europese Commissie, 
gaan over het niet toekennen van een aantal uitkeringen, toelagen en bonussen aan de in 
Vlaanderen werkende Franse en Nederlandse grenswerkers, met name:
- de Vlaamse kinderopvang-, kleuter- en schooltoeslagen, zijnde gezinsbijslagen op 
grond van EU-Vo 883/2004;
- de Vlaamse ondersteuningstoeslag voor gehandicapte kinderen, zijnde gezinsbijslagen 
op grond van EU-Vo 883/2004;
- de Vlaamse jobbonus, zijnde een sociaal voordeel op grond van artikel 7, lid 2, van EU-
Vo 492/2011;
- de Vlaamse studietoeslag hoger onderwijs, zijnde een sociaal voordeel op grond van 
artikel 7, lid 2, van EU Vo 492/2011;
- het niet toekennen van de 2 x een halftijdse ouderschapsuitkering aan grenswerkers 
die Belgisch sociaal verzekerd zijn, omdat ze halftijds in Nederland én halftijds in België 
werken.
1. Is de minister op de hoogte van de vijf problemen die gemeld werden aan de Europese 
Commissie?
2. Erkent de minister dat de grenswerkers recht hebben op de aangehaalde uitkeringen, 
toelagen en bonussen of zijn er zaken waarvan de Vlaamse Regering van oordeel is dat 
de grenswerkers er geen recht op hebben?
3. Zijn er al stappen gezet om een of meerdere van die problemen waarmee Nederlandse 
en Franse grenswerkers geconfronteerd worden, weg te werken? Welke problemen 
werden al aangepakt en wat is de huidige status?
4. Wat is de financiële impact als Vlaanderen een oplossing uitwerkt voor een of meerdere 
van de gemelde problemen?
5. Werd de minister al geïnformeerd dat de Europese Commissie contact zal opnemen met 
de Belgische overheid? Werd België al gecontacteerd? Werd Vlaanderen daarvan al op 
de hoogte gesteld door de federale overheid?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 304 van 28 februari 2024
van JOHAN DANEN
1. Voor wat betreft de jobbonus is minister Brouns op de hoogte van het feit dat er een 
probleem gemeld is aan de Europese Commissie. 
2. Wat de jobbonus betreft heeft de Vlaamse regering voor het woonplaatscriterium 
gekozen omdat men Vlamingen willen activeren en aan de slag houden. Vlamingen die 
in het buitenland werken kunnen ook een jobbonus ontvangen.  
3. De jobbonus verruimen met het werkplaatscriterium zou naast regelgevende 
implicaties vooral ook data-technische uitdagingen met zich meebrengen. 
4. Het verruimen van de doelgroep van de jobbonus op basis van het werkplaatscriterium 
zou ook een meerkost met zich meebrengen. Een eerste voorzichtige inschatting geeft 
zicht op een grootteorde van 10 miljoen euro.
5. Er worden momenteel contacten gelegd. Er zal in alle openheid en transparantie 
meegewerkt worden. 
