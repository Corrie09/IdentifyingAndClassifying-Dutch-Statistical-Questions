title: Basis- en secundair onderwijs - Schorsingen en uitsluitingen
thema: Onderwijs en Vorming
pdf link: https://docs.vlaamsparlement.be/pfile?id=2012118
thema link: https://www.vlaamsparlement.be/parlementaire-documenten/schriftelijke-vragen/1773021
SCHRIFTELIJKE VRAAG
nr. 67
van KAROLIEN GROSEMANS
datum: 18 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Basis- en secundair onderwijs  -  Schorsingen en uitsluitingen
In het antwoord op schriftelijke vraag nr. 895 van 8 september 2023 gaf de minister mee 
dat de cijfers over het aantal schorsingen en uitsluitingen in het basis- en secundair 
onderwijs voor het schooljaar 2022-2023 nog niet gevalideerd waren.
1. Graag een update van deze cijfers voor het schooljaar 2022-2023.
2. Hoe evalueert de minister deze cijfers? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 67 van 18 oktober 2023
van KAROLIEN GROSEMANS
1. Het Agentschap voor Onderwijsdiensten (AGODI) raadpleegde op 26 oktober de 
databanken voor het schooljaar 2022-2023. 
In bijlage vindt de Vlaamse volksvertegenwoordiger een update van het overzicht van 
het aantal meldingen van preventieve schorsingen, tijdelijke en definitieve 
uitsluitingen in het lager onderwijs en de secundaire scholen. 
Voor het secundair onderwijs vindt de Vlaamse volksvertegenwoordiger per 
tuchtmaatregel 2 tabbladen terug. Een eerste tabblad geeft een opsplitsing tussen het 
voltijds gewoon, deeltijds beroeps- en buitengewoon secundair onderwijs en per 
provincie. Een tweede tabblad geeft voor het voltijds secundair onderwijs een verdere 
opsplitsing naar onderwijsvorm en provincie.
Een voorzichtige interpretatie van de gegevens is aangewezen aangezien de 
registraties niet geverifieerd worden en dus afhankelijk zijn van de correcte registratie 
door de scholen.
2. Voor de preventieve schorsingen en de tijdelijke uitsluitingen beschikken we slechts 
over gegevens sinds het schooljaar 2019-2020. Vergelijking met pre-corona 
schooljaren is daardoor niet mogelijk en het is dan ook moeilijk om uitspraken te doen 
over de huidige evolutie van de cijfers. 
In het lager onderwijs stellen we in het schooljaar 2022-2023 een stijging vast van 
het aantal leerlingen die preventief geschorst worden (214 in 2021-2022 naar 392 in 
2022-2023). Voor de tijdelijke en definitieve uitsluitingen zie ik minder evolutie: het 
aantal leerlingen die definitief uitgesloten worden, daalt van 107 leerlingen in 2021-
2022 naar 101 leerlingen in 2022-2023; en het aantal leerlingen die tijdelijk 
uitgesloten worden stijgt van 187 leerlingen naar 216 leerlingen.
In het secundair laten de cijfers omtrent preventieve schorsingen en tijdelijke 
uitsluitingen een stijging zien t.o.v. het schooljaar 2021-2022. 
Waar voor het schooljaar 2021-2022 het aantal definitieve uitsluitingen nog net onder 
het niveau van het schooljaar 2018-2019 (pre-corona) uitkwam, stellen we voor het 
schooljaar 2022-2023 een verdere stijging vast. Voor het buitengewoon en het voltijds 
gewoon secundair onderwijs is het aandeel leerlingen met een definitieve uitsluiting 
immers licht hoger dan pre-corona (0.86% t.o.v. 0.66% voor het buitengewoon en 
0.75% t.o.v. 0.67% voor het gewoon voltijds secundair onderwijs). 
Het aandeel leerlingen met een definitieve uitsluiting is het hoogst in het deeltijds 
beroepssecundair onderwijs (2.72% in 2022-2023), maar blijft voor het schooljaar 
2022-2023 onder het niveau van het pre-corona schooljaar 2018-2019 (2.91%).
Ik steun onze scholen in hun kordaat schorsings- en uitsluitingsbeleid. Soms moeten 
scholen eenvoudigweg andere leerlingen en leerkrachten in bescherming nemen tegen 
sommige leerlingen. Daarom introduceerde ik ook het vermoeden van deskundigheid 
waardoor beslissingen van de klassenraad of directie voortaan enkel kunnen worden 
aangevochten indien men een fout van die klassenraad of directie kan aantonen. Ook 
richtten we een juridisch fonds op om leerkrachten of scholen financieel te 
ondersteunen i.k.v. juridische procedures.
BIJLAGEN
1.Overzicht BaO
2.Overzicht SO
