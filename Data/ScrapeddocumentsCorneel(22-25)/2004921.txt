title: Buitengewoon onderwijs - Stijgende instroom
thema: Onderwijs en Vorming
pdf link: https://docs.vlaamsparlement.be/pfile?id=2004921
thema link: https://www.vlaamsparlement.be/parlementaire-documenten/schriftelijke-vragen/1769870
SCHRIFTELIJKE VRAAG
nr. 35
van JOHAN DANEN
datum: 11 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon onderwijs  -  Stijgende instroom
Onlangs werden de inschrijvingscijfers van het nieuwe schooljaar in de verschillende 
onderwijsnetten gepubliceerd. Een opvallende vaststelling daarbij is - opnieuw - het 
toegenomen aantal leerlingen in het buitengewoon onderwijs. Het GO!, het Katholiek 
Onderwijs én de Onderwijsvereniging van Steden en Gemeenten (OVSG) tekenen een 
aanzienlijke stijging op.
In het gemeenschapsonderwijs zitten vandaag 26% meer leerlingen in het buitengewoon 
onderwijs dan 5 jaar geleden; in het Katholiek Onderwijs gaat het om 17%. De meest 
opmerkelijke vaststelling is dat het aantal kleuters in het buitengewoon onderwijs 
verdubbeld is sinds 2018. Vooral de instroom in type 9 is groot. Waarom dat zo is, is niet 
geheel duidelijk: in een artikel in De Tijd hebben verschillende experts het onder andere 
over de impact van de lockdowns en het lerarentekort. Het Katholiek Onderwijs roept op 
om onderzoek te doen naar de oorzaak van die toename.
We weten al langer dat ons onderwijssysteem veel meer kinderen in het buitengewoon 
onderwijs houdt dan de omringende landen en regio’s. Het nieuwe leersteunmodel, dat 
sinds 1 september opgestart is, heeft daar voorlopig geen zichtbare impact op. De snelle 
toename van het aantal kleuters in het buitengewoon onderwijs doet vermoeden dat het 
leerlingenaantal de komende jaren ook in het buitengewoon lager en secundair onderwijs 
snel zal toenemen: uit eerdere cijfers weten we immers dat kinderen die in het 
buitengewoon onderwijs zitten, later in hun onderwijscarrière niet makkelijk instromen in 
het gewoon onderwijs.
1. Hoe evalueert de minister die cijfers? Zal hij onderzoek opstarten naar de oorzaken 
van het snel toenemende aantal kinderen in het buitengewoon onderwijs, voornamelijk 
op heel jonge leeftijd?
2. Welke impact verwacht de minister van het nieuwe decreet Leersteun? Verwacht hij 
dat het aantal leerlingen in het buitengewoon onderwijs de komende jaren zal 
afnemen?
3. In het decreet Leersteun staat ingeschreven dat een commissie een verder pad richting 
inclusief onderwijs zal uittekenen. 
Wat is de stand van zaken rond die commissie? Is de commissie van start gegaan? 
Wanneer mogen we een rapportage verwachten?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 35 van 11 oktober 2023
van JOHAN DANEN
1. We stellen inderdaad vast dat het aantal leerlingen dat naar het buitengewoon 
onderwijs georiënteerd wordt toeneemt. We zien in het gewoon onderwijs ook een 
toename van het aantal geïdentificeerde leerlingen met specifieke onderwijsbehoeften 
(GC-verslag, IAC-verslag, OV4-verslag, voorheen gemotiveerd verslag en verslag). 
In het decreet leersteun werd in artikel 58 vastgelegd dat de implementatie van het 
decreet leersteun gemonitord zal worden. De monitoring heeft onder andere 
betrekking op de evolutie van het aantal leerlingen met een GC-verslag, IAC-verslag 
of OV4-verslag over de verschillende types en opleidingsvormen heen, alsook op de 
leerlingenbewegingen en schoolloopbaantrajecten van deze leerlingen. Daarnaast zal 
er onderzoek gedaan worden naar onder andere de objectivering van de toeleiding 
naar leersteun. De opmaak van IAC-verslagen en OV4-verslagen die naast recht op 
leersteun, ook toegang geven tot buitengewoon onderwijs, zal daarbij ook aan bod 
komen. 
Tot slot heb ik recent een oproep gelanceerd voor wetenschappelijk onderzoek naar 
type 2 en type 9, types waarin zich de stijgingen vooral laten zien. 
2. Het is momenteel nog te vroeg om uitspraken te doen over de mogelijke impact van 
het decreet leersteun. De hoger vermelde monitoring zal zicht geven op de evolutie 
van de leerlingenaantallen in het buitengewoon onderwijs.
3. De onafhankelijke commissie inclusief onderwijs is met haar werkzaamheden gestart 
in september. De concrete opdracht is bepaald in het BVR m.b.t. de uitvoering van 
leersteun. De commissie zal haar advies tegen uiterlijk 30 juni 2024 opleveren.
