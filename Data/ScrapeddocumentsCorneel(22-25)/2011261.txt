title: Agentschap voor Maritieme Dienstverlening en Kust (MDK) - Ondersteuning thuiswerkend personeel
thema: Mobiliteit en Verkeer
Vlaamse administratie
pdf link: https://docs.vlaamsparlement.be/pfile?id=2011261
thema link: https://www.vlaamsparlement.be/parlementaire-documenten/schriftelijke-vragen/1773420
SCHRIFTELIJKE VRAAG
nr. 124
van BRECHT WARNEZ
datum: 19 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap voor Maritieme Dienstverlening en Kust (MDK)  -  Ondersteuning thuiswerkend 
personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de Omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …).
De ondersteuning werd bij Besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tussenkomst in het 
internetabonnement via een derdebetalersregeling.
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het 
Agentschap voor Maritieme Dienstverlening en Kust:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)?
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen?
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij het Agentschap voor Maritieme Dienstverlening en Kust nog geen 
maatregelen genomen zijn zoals in vraag 1, zijn er dan extra initiatieven gepland? 
Graag met vermelding van motivatie alsook van timing en budget.
4. Indien bij het Agentschap voor Maritieme Dienstverlening en Kust nog geen initiatieven 
genomen zijn over materiële ondersteuning zoals in vraag 2, zijn er dan extra 
initiatieven gepland? Graag met vermelding van motivatie alsook timing en budget.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 124 van 19 oktober 2023
van BRECHT WARNEZ
1. Het Agentschap voor Maritieme Dienstverlening en Kust (MDK) ondernam de volgende 
initiatieven om de thuiswerkende Vlaamse ambtenaar financieel te ondersteunen:
a) 146 MDK-collega’s ontvangen de thuiswerkvergoeding voor internet en 93 
collega’s ontvangen de vergoeding via het derdebetalersysteem.
b) Hiervoor werden in de afgelopen drie jaar de volgende budgetten voorzien:
- 2020: 69.284 euro
- 2021: 72.378 euro
- 2022: 65.294 euro
2. MDK bood aan de thuiswerkende personeelsleden de mogelijkheid om een extra 
scherm, muis, klavier en headset aan te vragen. Tevens bestelde MDK, op advies van 
de arbeidsarts, ergonomische bureaustoelen voor zij die hier nood aan hadden.
a) Voor de initiatieven die MDK in 2020 en 2021 ondernam om de thuiswerkende 
Vlaamse ambtenaar materieel te ondersteunen, werden de nodige budgetten 
afzonderlijk vastgelegd.
- 2020: 46.368 euro
- 2021: 33.750 euro
- In 2022 werden deze bestellingen niet afzonderlijk geplaatst, maar 
opgenomen in de reguliere werking van MDK. Daardoor werden deze 
budgetten niet meer afzonderlijk beheerd. 
b) Elk personeelslid binnen het systeem van plaats- en tijdsonafhankelijk werken 
(PTOW) kon/kan deze materiële ondersteuning vragen. Daarenboven besloot 
MDK het extra scherm, extra muis, extra toetsenbord en de extra headset als 
standaarduitrusting bij de indiensttreding van een nieuwe collega mee te 
geven.
3. Aangezien MDK reeds een aantal initiatieven uitrolde, zoals vermeld in het antwoord 
op deelvraag 1, worden er momenteel geen bijkomende initiatieven gepland.
4. Aangezien MDK reeds een aantal initiatieven uitrolde, zoals vermeld in het antwoord 
op deelvraag 2, worden er momenteel geen bijkomende initiatieven gepland.
