title: Verkeersplateau N739 Hofbeemdenstraat Hasselt - Klachten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2023482
thema link: https://www.vlaamsparlement.be/parlementaire-documenten/schriftelijke-vragen/1786819
SCHRIFTELIJKE VRAAG
nr. 375
van STEVEN VANDEPUT
datum: 8 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersplateau N739 Hofbeemdenstraat Hasselt  -  Klachten
Op de N739 (Stevoortse Kiezel) in Hasselt (3512 Stevoort) is er ter hoogte van de 
Schimpenstraat een verkeersplateau. De buurtbewoners merken door een combinatie van 
zwaar verkeer en snelheid schade aan hun woningen door trillingen. Bovendien hebben ze 
ook last van geluid waarvan het verkeersplateau aan de basis ligt.
1. Kan de minister een overzicht geven van het aantal klachten/opmerkingen dat 
binnenkwam over geluidsoverlast op de N739 ter hoogte van de Hofbeemdenstraat in 
2019, 2020, 2021, 2022 en 2023?
2. Kan de minister een overzicht geven van het aantal ongevallen dat gebeurde in de 
nabijheid van het verkeersplateau op de N739 ter hoogte van de Hofbeemdenstraat in 
2019, 2020, 2021, 2022 en 2023? Telkens met aard van ongeval en gevolg.
3. Kan de minister een overzicht geven van de werken die plaatsvonden aan het 
verkeersplateau op de N739 ter hoogte van de Hofbeemdenstraat in 2019, 2020, 2021, 
2022 en 2023? Telkens met aard, kostprijs en timing van de werken.
4. Gezien de aanhoudende klachten over geluid en trillingen, overweegt de minister om 
ter hoogte van het plateau trillings- en geluidsmetingen te laten doen? Zo ja, wanneer 
kan dat worden ingepland? Zo niet, waarom niet?
5. Ziet de minister alternatieven voor het betrokken verkeersplateau? Zo ja, welke? Zo 
niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 375 van 8 december 2023
van STEVEN VANDEPUT
1. De klantendienst ontving slechts één melding van geluidsoverlast ter hoogte van de 
Hofbeemdenstraat. Deze melding gebeurde in 2023.
2. Het Agentschap Wegen en Verkeer (AWV) beschikt uitsluitend over ongevalgegevens 
van de periode 2014 tot en met 2020. Deze ongevalgegevens zijn bovendien beperkt 
tot ongevallen met letselschade. In die periode werd er geen enkel ongeval met 
letselschade geregistreerd op het vermelde kruispunt of op het vermelde 
verkeersplateau.
3. De aanleg van het plateau dateert van voor 2019. Er werden sindsdien geen werken 
meer uitgevoerd.
4. Het AWV heeft de situatie ter plaatse onderzocht, maar kan geen oorzaken vinden 
waarbij de hinder die de bewoner beschrijft, terug te brengen is tot een abnormale 
situatie van de aanwezige infrastructuur.
5. De bocht aan de Schimpenstraat was jarenlang een probleem op de Stevoortsekiezel. 
Tijdens het studietraject voor de aanleg van veilige fietsinfrastructuur en kruispunten 
was voor dit punt dan ook bijzondere aandacht. Omwille van de verkeersveiligheid 
werd op dit punt, waar ook fietsers oversteken, een verhoogde inrichting voorzien die 
aan alle normen voldoet. Tot op heden voldoet deze oplossing zeer goed op het vlak 
van verkeersveiligheid. Het AWV voorziet dan ook geen ingrepen om deze situatie te 
wijzigen.
