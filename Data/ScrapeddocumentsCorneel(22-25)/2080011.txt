title: Opleidingskompas - Evaluatie
thema: Onderwijs en Vorming
pdf link: https://docs.vlaamsparlement.be/pfile?id=2080011
thema link: https://www.vlaamsparlement.be/parlementaire-documenten/schriftelijke-vragen/1833211
SCHRIFTELIJKE VRAAG
nr. 22
van LOES VANDROMME
datum: 14 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Opleidingskompas  -  Evaluatie
Begin juni 2023 werd een onlinetoepassing gelanceerd: het Opleidingskompas. De tool 
dient om volwassenen met een opleidingsvraag wegwijs te maken in het onderwijsaanbod 
voor volwassenen en zo levenslang leren te stimuleren.
Ik stelde daarover op 18 maart 2024 schriftelijke vraag nr. 356 aan minister Weyts. De 
minister antwoordde dat er nog geen formeel evaluatiemoment plaatsvond na de opstart 
van het Opleidingskompas. Ook vertelde hij dat men onderzocht om ook ander 
onderwijsaanbod op de tool te plaatsen.
1. Zijn er ondertussen stappen ondernomen om een tussentijdse evaluatie van de tool te 
maken? Zo ja, onder welke vorm zal of is dat verlopen? Zal er tijdens de evaluatie ook 
speciale aandacht gaan naar de meer kwetsbare doelgroepen? Op welke manier?
2. Welk onderwijsaanbod is er nu bovenop het volwassenenonderwijs en de opleidingen 
hoger onderwijs al toegevoegd?
3. Hoeveel bezoekers heeft het opleidingskompas sinds de start ontvangen? Graag een 
overzicht van het aantal bezoekers op maandbasis.
4. Zijn er cijfers beschikbaar over hoe vaak leerwinkels vragen krijgen over het 
opleidingskompas? Gaven zij vanuit hun signaalfunctie al verbeterpunten aan over de 
tool?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 22 van 14 oktober 2024
van LOES VANDROMME
1. Er vond nog geen formeel evaluatiemoment plaats na de opstart van het 
Opleidingskompas. Wel liep er van begin augustus tot en met eind oktober een 
gebruikersbevraging. In de bevraging wordt er gepeild naar het gebruiksgemak, 
redenen tot bezoek en tevredenheid over het Opleidingskompas. De resultaten worden 
tegen eind dit jaar verwacht.
2. Na de toevoeging van de opleidingen van het Hoger Onderwijs medio 2024, is er geen 
extra aanbod meer ontsloten.
 
3. Het Opleidingskompas heeft sinds de start 229.387 bezoekers ontvangen. De 
bezoekerscijfers per maand vindt u hierbij:  
Maand Bezoekers
Juni 2023 16.176
Juli 2023 7.524
Augustus 2023 9.755
September 2023 12.112
Oktober 2023 7.121
November 2023 7.046
December 2023 44.558
Januari 2024 9.119
Februari 2024 5.206
Maart 2024 6.513
April 2024 4.730
Mei 2024 5.544
Juni 2024 11.417
Juli 2024 12.542
Augustus 2024 18.132
September 2024 34.940
Oktober 2024 16.952
4.Er zijn geen cijfers beschikbaar over hoe vaak leerwinkels vragen krijgen over het 
opleidingskompas. 
De leerwinkels contacteerden AHOVOKS wel met de vraag om hun werking op het 
opleidingskompas zichtbaar te maken. Daartoe wordt nu op twee plaatsen binnen het 
Opleidingskompas naar de leerwinkels verwezen: de leerwinkels zijn terug te vinden op de 
homepagina en op de info-pagina over het volwassenenonderwijs.
