title: NARIC-Vlaanderen - Erkenning buitenlandse diploma's
thema: Onderwijs en Vorming
pdf link: https://docs.vlaamsparlement.be/pfile?id=2013799
thema link: https://www.vlaamsparlement.be/parlementaire-documenten/schriftelijke-vragen/1776947
SCHRIFTELIJKE VRAAG
nr. 104
van BRECHT WARNEZ
datum: 7 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
NARIC-Vlaanderen  -  Erkenning buitenlandse diploma's
Om de krapte op onze Vlaamse arbeidsmarkt op te vullen, is het noodzakelijk dat we 
iedereen kunnen mobiliseren. Om dat te bewerkstelligen, is het onder meer nodig dat we 
personen met buitenlandse diploma’s begeleiden in hun integratie op onze arbeidsmarkt. 
Om dat te kunnen realiseren, is de erkenning van de buitenlandse diploma’s cruciaal, opdat 
deze diploma’s gelijkwaardig zouden zijn aan diploma’s uitgereikt door de Vlaamse 
onderwijsinstellingen.
In Vlaanderen is NARIC-Vlaanderen als instantie bevoegd voor de erkenning (NARIC: 
National Academic Recognition Information Centre). Als een erkenning van diploma bij 
NARIC wordt gevraagd, heeft NARIC drie mogelijkheden. Het kan overgaan tot specifieke 
erkenning, tot niveau-erkenning of het kan de erkenning weigeren. In het eerste geval 
wordt het buitenlandse diploma erkend en gelijkgeschakeld aan een specifiek Vlaams 
diploma. In het tweede geval wordt enkel een niveau erkend, zoals bijvoorbeeld een 
bachelor- of masterdiploma. 
NARIC kan de aanvraag echter ook weigeren. In de periode 2018-2020 bedroeg het 
gemiddelde aantal niet-erkenningen 7% van het totaalaantal beslissingen. Het is belangrijk 
op te merken dat niet uit elke aanvraag een beslissing vloeit. Sommige aanvragen worden 
simpelweg niet in behandeling genomen om diverse redenen zoals de aanwezigheid van 
een wettelijke erkenning of een technische fout. Dat blijkt uit de cijfers die de minister 
beschikbaar stelde naar aanleiding van mijn schriftelijke vraag nr. 65 van 15 oktober 2021. 
Dat lage cijfer kan een vertekend beeld geven. Er zijn immers ook gevallen waarin er een 
lagere erkenning gebeurt dan oorspronkelijk aangevraagd (bv. bachelor- i.p.v. 
masterdiploma). Anderzijds ook een niveau-erkenning i.p.v. een aangevraagde specifieke 
erkenning. Er zijn daarnaast ook verschillende beroepsprocedures. 
De onderstaande vragen dienen in eerste instantie om een vernieuwd overzicht te krijgen 
in opvolging van mijn vraag nr. 65 van 15 oktober 2021.
1. Kan de minister een overzicht geven van het aantal aanvragen dat werd ingediend bij 
NARIC in de afgelopen vier jaar? Graag, in Excel, een onderverdeling tussen aanvragen 
tot niveau-erkenning en aanvragen tot specifieke erkenning.
2. Kan de minister, in Excel, een overzicht geven van het aantal aanvragen dat door 
NARIC niet in behandeling werd genomen in de afgelopen vier jaar? Graag ook telkens 
vermelding van de reden waarom men niet tot behandeling overging.
3. Kan de minister, in Excel, een overzicht geven van het aantal behandelde aanvragen 
door NARIC waarin geen beslissing genomen werd in de afgelopen vier jaar? Graag 
ook telkens vermelding van de reden waarom men niet tot een beslissing kwam.
4. Kan de minister een overzicht geven van het aantal specifieke erkenningen dat door 
NARIC in de afgelopen vier jaar is verleend? Graag in verhouding tot het aantal 
aanvragen tot specifieke erkenning.
5. Hoeveel beroepsprocedures werden er de laatste vier jaar ingesteld? In hoeveel 
gevallen (procentueel/absoluut) kreeg de aanvrager alsnog gelijk? Graag een 
overzicht, in Excel, onderverdeeld per soort beroep: beroep bij Raad voor Betwistingen 
Studievoortgangsbeslissingen, correcties, heroverwegingen en intern beroep. 
6. In 2019 en 2020 kreeg gemiddeld 26.5% van de aanvragers in tweede instantie gelijk 
volgens de jaarverslagen van NARIC. 
Wat denkt de minister van dat cijfer en hoe kan de minister ervoor zorgen dat er in 
eerste instantie meer correcte beslissingen worden genomen om tijdverlies te 
vermijden? 
7. Elk jaar publiceert VDAB een lijst van knelpuntberoepen, waartoe het beroep van leraar 
in 2022 behoort. NARIC is qua professionele erkenning van diploma’s enkel bevoegd 
voor de erkenning van lerarendiploma’s. Dus graag, in Excel, een overzicht van het 
aantal aanvragen, toekenningen en weigeringen van specifieke erkenningen voor 
lerarendiploma’s van de laatste vier jaar.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 104 van 7 november 2023
van BRECHT WARNEZ
1+4-5.Deze cijfergegevens worden beschikbaar gemaakt in de jaarverslagen van NARIC-
Vlaanderen. Ik verwijs de Vlaamse volksvertegenwoordiger dan ook naar die 
verslagen.
2. Volgende dossiers nam NARIC-Vlaanderen niet in behandeling omdat NARIC niet 
bevoegd was. De dossiers werden doorverwezen naar de bevoegde instantie (jaar van 
de beslissing):
2020 2021 2022
168 245 734
3. In volgende dossiers kwam NARIC-Vlaanderen niet tot een beslissing (jaar van de 
beslissing):
2020 2021 2022
796 772 815
Om volgende redenen kan NARIC-Vlaanderen geen beslissing nemen:
•De aanvrager gaat niet in op de vraag van NARIC om ontbrekende documenten te 
bezorgen die noodzakelijk zijn om het buitenlandse diploma te beoordelen.
•De aanvrager reageert niet op het betalingsverzoek van NARIC.
•De buitenlandse onderwijsinstelling of opleiding zijn niet erkend.
•De aanvrager vraagt om de aanvraag stop te zetten.
•NARIC stelt onregelmatigheden of fraude vast bij het onderzoeken van de 
authenticiteit van het buitenlandse diploma.
•Het buitenlandse diploma is geen einddiploma.
6. In 2019 gaat het over 63 beslissingen, in 2020 over 40. Dit is amper 1% van alle 
aanvragen die NARIC voor die jaren heeft ontvangen. NARIC-Vlaanderen wordt tijdens 
herzienings- en beroepsprocedures vaak geconfronteerd met nieuwe documenten en 
nieuwe informatie in het dossier die eerder in het onderzoek niet werden aangereikt 
door de aanvragers. Dit kan resulteren in een bijgestuurde beslissing. 
7. NARIC-Vlaanderen is enkel bevoegd voor de academische erkenning van buitenlandse 
diploma’s. De professionele erkenning van een lerarendiploma (bv. voor een leerkracht 
uit de EER die al onderwijsbevoegdheid had in het land van herkomst) is de 
bevoegdheid van AGODI. 
Zie https://onderwijs.vlaanderen.be/nl/onderwijspersoneel/van-basis-tot-
volwassenenonderwijs/info-voor-starters/bekwaamheidsbewijzen/professionele-
erkenning-van-buitenlandse-beroepskwalificaties voor meer informatie. 
NARIC-Vlaanderen kende positieve specifieke academische gelijkwaardigheden toe 
voor lerarendiploma’s sinds 2019:
2019 2020 2021 2022 2023
78 111 117 108 114
