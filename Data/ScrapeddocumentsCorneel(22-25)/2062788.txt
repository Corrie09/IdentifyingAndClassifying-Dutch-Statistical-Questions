title: Veehouderij - Pocketvergisters
thema: Energie
Landbouw
Natuur en Milieu
Visserij
pdf link: https://docs.vlaamsparlement.be/pfile?id=2062788
thema link: https://www.vlaamsparlement.be/parlementaire-documenten/schriftelijke-vragen/1818023
SCHRIFTELIJKE VRAAG
nr. 491
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Veehouderij  -  Pocketvergisters
Uit de mest van koeien die blijft liggen, komt CH 4 (methaan) vrij. CH 4 is net zoals CO 2 een 
broeikasgas maar wel zo’n 25 keer sterker dan CO 2. De uitstoot van CH 4 en de impact 
ervan op het klimaat mag dus zeker niet onderschat worden. Veehouders leveren dus best 
zoveel mogelijk inspanningen om de uitstoot van CH 4 te beperken. 
Het gebruik van een pocketvergister, waarbij de mest wordt vergist om er groene energie 
mee te produceren, is een erg interessante optie om de CH 4 nuttig aan te wenden, veeleer 
dan het zonder meer te laten ontsnappen naar de omgeving. Op die manier kan een 
veehouder op basis van de geproduceerde koeienmest in zijn eigen energie voorzien.
We begrijpen dat er al heel wat pocketvergisters zijn geplaatst bij veehouders in 
Vlaanderen maar vernemen nu ook dat heel wat van die pocketvergisters niet meer zouden 
draaien.
1. Hoeveel pocketvergisters zijn er in Vlaanderen in 2023?
2. Wat is de totale hoeveelheid energie (zowel elektriciteit als warmte) die met de hulp 
van pocketvergisters is geproduceerd in Vlaanderen in 2023?
3. Kan de minister een overzicht bezorgen van het totaalaantal toegekende certificaten 
(groenestroom- en warmtekrachtcertificaten) en financiële steun per installatie in 
Vlaanderen en dat voor het jaar 2023?
4. Is er zicht op het aantal pocketvergisters dat op dit moment effectief in dienst is en 
gebruikt wordt om energie te produceren?
5. Hoeveel pocktetvergisters produceerden in 2023 geen elektriciteit of warmte? 
6. De grootste blijvende oorzaken waarom pocketvergisters stilliggen, zijn: administratief 
niet in orde, het slecht opvolgen van de installatie of technische problemen. Nochtans 
zijn dat soort investeringen niet slecht. 
Welke alternatieven kan men aanbieden? Of, op welke manier kan de investering in 
pocketvergisters beter aangepakt worden? 
7. Wat zijn de installatiekosten voor de plaatsing van een pocketvergister anno 2024?
8. In welke steun wordt er in de toekomst voorzien voor die technologie? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 491 van 4 april 2024
van ROBRECHT BOTHUYNE
1. In 2023 waren er 43 pocketvergisters aangemeld bij het Vlaams Energie- en 
Klimaatagentschap (VEKA). Deze vergisters hebben een elektrisch geïnstalleerd 
vermogen lager dan 200 kWe en gebruiken hoofdzakelijk agrarische stromen als input.
2. In 2023 werd er in totaal 3,5 GWh elektriciteit en 8 GWh warmte, in de vorm van warm 
water, geproduceerd door pocketvergisters in Vlaanderen op een totale productie uit 
hernieuwbare energiebronnen van 26.276 GWh (cijfer beschikbaar voor 2022).
3. Er werd in 2023 geen investeringssteun toegekend aan nieuwe pocketvergisters. De 
totale steun uitgereikt via groenstroomcertificaten bedroeg 259.823 euro, en via 
warmte-krachtcertificaten 208.234 euro.
4. Van 29 installaties ontving het VEKA productiegegevens; deze werden dus 
verondersteld in dienst geweest te zijn in 2023.
5. De installaties waarvan het VEKA geen productiegegevens ontving in 2023 werden 
verondersteld niet in dienst geweest te zijn. In totaal ging het over 14 installaties in 
2023.
6. Via projecten zoals Pocket Power, Pocketboer I en II, die de afgelopen jaren zijn 
uitgevoerd, is de beschikbaarheid aan kennis voor landbouwers over pocketvergisters 
sterk toegenomen. Begin 2023 werd een nieuw demoproject opgestart, ‘Boost 
pocketvergisting en nabewerking’, dat focust op de bewustmaking bij veehouders van 
de nieuwe ontwikkelingen op vlak van pocketvergisting, zoals de nabewerking van het 
digestaat. Er is dus voldoende informatie beschikbaar om een weloverwogen beslissing 
te nemen over de investering in een vergistingsinstallatie, alsook de correcte opvolging 
daarvan. 
Recent is er meer aandacht voor pocketvergisters in verband met de impact op zowel 
methaan- als ammoniakemissies uit de stal. Een recent advies van de Wetenschappelijk 
Comité Luchtemissies Veehouderij (WeComV) stelt dat een pocketvergister niet leidt 
tot een significante nettotoename van de emissie van ammoniak ten opzichte van een 
rundveestal zonder pocketvergister. Er werd niet onderzocht of er ook sprake was van 
een ammoniakreductie. Tenslotte merkt het WeComV op dat de toepassing van 
vergisting perspectief biedt op een verlaging van de methaanemissies.
In opdracht van het Agentschap Landbouw en Zeevisserij is er recent een nieuw 
initiatief opgestart, BOOST+, waarbij 10 Vlaamse pocketvergisters zullen gescreend 
worden op stikstof- en methaanemissies. De resultaten kunnen dienen om 
vergunningsaanvragen voor pocketvergisters te onderbouwen en aanbevelingen op te 
stellen voor toekomstige meetprotocollen.
7. Er zijn geen recente aanvragen gebeurd voor investeringssteun waardoor we geen 
recente cijfers hebben over de investeringskost van een nieuwe pocketvergister met 
een vermogen tot 10 kilowatt.
8. Er zijn geen wijzigingen gepland aan de huidige steunregelingen.
