title: Leerlingen met een Buzzy Pazz - Tegemoetkoming door gemeente - Gespreide betaling van busabonnementen
thema: Mobiliteit en Verkeer
pdf link: https://docs.vlaamsparlement.be/pfile?id=2013247
thema link: https://www.vlaamsparlement.be/parlementaire-documenten/schriftelijke-vragen/1775749
SCHRIFTELIJKE VRAAG
nr. 160
van BRECHT WARNEZ
datum: 26 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Leerlingen met een Buzzy Pazz  -  Tegemoetkoming door gemeente  -  Gespreide betaling 
van busabonnementen
In het Vlaamse regeerakkoord 2019-2024 en in de beleidsnota Mobiliteit en openbare 
werken, ingediend door minister Lydia Peeters, Vlaams minister van Mobiliteit en Openbare 
Werken, schuift de Vlaamse Regering de ambitieuze modal shift naar voren, onder meer 
bij het personenvervoer, en specifiek bij het woon-werkverkeer en het woon-
schoolverkeer. Het betreft de keuze voor een andere modus voor de verplaatsing, waarbij 
de focus wordt gelegd op duurzame verplaatsingsmodi zoals te voet, fiets, openbaar en 
gemeenschappelijk personenvervoer. Concreet beoogt de Vlaamse Regering het aandeel 
van duurzame modi te verhogen met minstens 40% (50% betreffende de vervoerregio’s 
Vlaamse Rand, Antwerpen en Gent). Aldus wil de Vlaamse Regering stappers, trappers, 
openbaar en gemeenschappelijk personenvervoer stimuleren. Mobiliteitsexpert Dirk 
Lauwers stelt in Het Nieuwsblad op 27 september 2023 dat de modal shift broodnodig is 
en enkel zou slagen via de nodige investeringen.
Betreffende scholieren en studenten stelt het onderzoek ‘Verplaatsingsgedrag 2021-2022 
(OVG 6)’ vast dat 31% van de scholieren en studenten met de fiets naar school gaan, 28% 
met de wagen, 17% met het openbaar voer en 5% op een andere manier. Op vlak van het 
fietsen gaat het dus goed, desalniettemin blijft de auto toch wel een zwaarwichtige modus 
in het verkeerlandschap van scholieren en studenten en sputtert het gebruik van het 
openbaar vervoer. Om het openbaar vervoer eveneens als de fiets de nodige boost te 
geven, blijft het investeren in de capaciteit en de betrouwbaarheid van de openbare en 
gemeenschappelijke vervoersnetwerken essentieel. Daarnaast moet men ook inspelen ter 
motivatie op de beweegredenen betreffende de keuze van verplaatsingsmodus.
De keuze van verplaatsing wordt namelijk sterk bepaald door rationele en emotionele 
factoren. Denk daarbij aan de kosten voor de gebruiker, de snelheid van de verplaatsing, 
het comfort van de verplaatsing, gewoonte, status, affectie voor een vervoermiddel etc. 
Zoals wordt aangehaald in de beleidsnota van de minister, berust de keuze van het 
vervoermiddel bij scholieren en studenten voornamelijk op de prijs (69%) en het comfort 
van de verplaatsing (59%). 
Om deze redenen moet men in voldoende hulpmiddelen inzake prijs en comfort voorzien 
opdat men de keuze van scholieren en studenten kan beïnvloeden en stimuleren naar een 
duurzame modus. 
Een van deze hulpmiddelen is de zogenaamde Buzzy Pazz. De Buzzy Pazz is een 
abonnement waar Vlaamse en Brusselse jongeren tussen 6 en 24 jaar een beroep op 
kunnen doen, opdat ze onbeperkt kunnen reizen in heel Vlaanderen en Brussel, behalve 
Limburgse snellijnen. De prijs van de Buzzy Pazz is afhankelijk van de leeftijd en de 
geldigheidsperiode. Jongeren tussen de 6 en 11 jaar reizen voor een jaar tegen een prijs 
van 56 euro. Jongeren tussen de 12 en 24 jaar reizen daarentegen voor één maand tegen 
een prijs van 33 euro, voor drie maanden tegen een prijs van 81 euro en voor twaalf 
maanden tegen een prijs van 215 euro. Vanaf een bepaald aantal ritten per week is de 
aankoop van zo’n Buzzy Pazz gevoelig voordeliger dan de traditionele vervoersbewijzen. 
Tevens voorziet De Lijn in financiële kortingen voor bepaalde doelgroepen:
1. rechthebbenden op een leefloon of personen die daaraan gelijkgesteld zijn;
2. rechthebbenden op een equivalent leefloon;
3. rechthebbenden die een inkomsengarantie voor ouderen ontvangen;
4. personen met een OMNIO-attest, een kaart van verhoogde tegemoetkoming van de 
NMBS of WIGW-kaart en die recht hebben op een verhoogde tegemoetkoming;
5. personen die in een lokaal opvanginitiatief verblijven.
Daarenboven wordt voor bepaalde doelgroepen de Buzzy Pazz geheel gratis aangeboden: 
1. werkzoekenden die in trajectbegeleiding zijn bij d VDAB;
2. werkzoekenden die een beroepsopleiding volgen bij VDAB;
3. personen met een handicap of een visuele handicap (+ begeleider van personen met 
een handicap);
4. agenten van de geïntegreerde politie; 
5. personen die een statuut van nationale erkenning hebben. 
Eveneens bieden heel wat steden en gemeenten kortingen aan. 
Gelieve alle gegevens beschikbaar te stellen in Excel.
1. Hoeveel houders van een Buzzy Pazz zijn er? 
a) Graag een overzicht in Excel, per provincie en per gemeente, met aanduiding of 
er in die gemeente een secundaire school aanwezig is.
b) Heeft de minister zicht op de verhouding tussen het aantal leerlingen dat een 
Buzzy Pazz aankoopt en het aantal leerlingen dat zich naar een andere gemeente 
verplaatst in functie van onderwijs, in de gemeenten waar geen middelbare school 
is? Zo ja, graag een overzicht in Excel per gemeente en per provincie.
c) Hoe evalueert de minister het systeem, de bekendheid, de prijszetting e.d. van de 
Buzzy Pazz?
2. Heeft de minister zicht op het aantal gemeenten dat een financiële tegemoetkoming 
voor de Buzzy Pazz aanbiedt? 
a) Op basis van welke criteria en voor hoeveel personen komen die gemeenten 
effectief tegemoet? Graag een overzicht in Excel per provincie en per gemeente.
b) Hoeveel scholieren en studenten die een Buzzy Pazz nemen in die gemeenten, 
genieten een financiële tegemoetkoming/korting? Graag een overzicht in Excel per 
provincie en per gemeente met vermelding van absolute aantallen en percentage.
c) Merkt de minister een effect van het al dan niet verlenen van korting door een 
lokaal bestuur aan de participatiegraad van de doelgroep aan de Buzzy Pazz?
d) Hoe evalueert de minister de verschillende vormen van compensatie die lokale 
besturen geven naar hun jeugdige inwoners?
3. Welke aanpassingen deed de minister al en welke worden nog gepland in het kader 
van de modal shift en aldus het zo aantrekkelijk en duurzaam mogelijk maken van het 
openbaar vervoer?
a) Kan de minister een overzicht geven van de projecten die in deze legislatuur 
werden opgestart om de modal shift - vooral naar doelgroep Buzzy Pass-
gebruikers - te bewerkstelligen?
b) Welke investeringen dienen nog te gebeuren met als doel mensen te overtuigen 
gebruik te maken van het openbaar vervoer? Graag een overzicht van de 
eventuele projecten, met timing en budget.
c) Meent de minister dat de actuele prijzen voor de Buzzy Pazz laagdrempelig genoeg 
zijn voor scholieren en studenten om aangemoedigd te worden om gebruik te 
maken van het openbaar vervoer? Zo niet, welke bijkomende maatregelen stelt 
de minister voor om de kwetsbare scholieren en studenten alsnog de mogelijkheid 
te bieden om financieel voordelig te genieten van het openbaar vervoer?
4. De minister kondigde eerder aan dat De Lijn onderzoekt of de gespreide betaling van 
een jaarabonnement mogelijk is.
a) Wat is de stand van zaken van het onderzoek of het mogelijk maken van de 
gespreide betaling van de jaarabonnementen?
b) Zijn er alvast stappen gezet in het licht van een lancering van gespreide betaling 
van de busabonnementen?
c) Hoe staat de minister ten aanzien van de gespreide betaling van de 
busabonnementen voor zowel scholieren als studenten?
d) Hoe kijkt de minister naar de gespreide betaling van de busabonnementen voor 
zowel scholieren als studenten die een financiële korting genieten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 160 van 26 oktober 2023
van BRECHT WARNEZ
1. a) Zie bijlage 1. Een overzicht van de middelbare scholen per gemeente kan 
opgevraagd worden via het departement Onderwijs.
b) De Lijn beschikt niet over deze informatie.
c) De Buzzy Pazz is een aantrekkelijke abonnementsformule. In de leeftijdsgroep 12-
24 jaar heeft 1 op de 3 jongeren een Buzzy Pazz. Binnen deze leeftijdsgroep is het 
dan ook veruit het populairste vervoerbewijs.
2. a) Een gemeente kan ofwel een percentage tussenkomst geven op bepaalde 
vervoerbewijzen of leeftijdsgroepen, ofwel tussenkomen voor een vast bedrag.
Zie bijlage 2 voor een overzicht van de gemeenten en hun tussenkomst.
b) Zie bijlage 3 voor het aantal Buzzy Pazz-houders met tussenkomst 
derdebetalersysteem (DBS) 1 Gemeente – datum 15 oktober 2023.
c) Er is een positief effect merkbaar. De gemiddelde penetratiegraad Buzzy Pazz 
(aantal inwoners/aantal abonnementen Buzzy Pazz) voor deelnemende 
gemeenten is 24%. Voor gemeenten die geen tussenkomst op Buzzy Pazz hebben 
is dit 21%.
d) DBS-systemen zijn flexibele systemen die ontworpen zijn door De Lijn om steden 
en gemeenten in staat te stellen hun mobiliteitsvisie extra te ondersteunen. Zoals 
aangegeven in het antwoord op vraag 3c hebben deze een positief effect. De 
verschillende systemen zijn te raadplegen op de website van De Lijn: 
http://www.delijn.be/nl/content/zakelijk/lokale-besturen/derde-
betalersystemen. 
3. a) Er zijn verschillende campagnes gericht op jongeren (Buzzy Pazz), waarin de 
voordelen van duurzaam openbaar vervoer voor jongeren worden belicht. 
Bij de start van het schooljaar houdt De Lijn ook een ‘probeeractie’. Scholieren die 
de overstap maken naar het eerste middelbaar krijgen een ‘kosteloos’ 
abonnement voor de maand september. Vorig schooljaar ging 1 op 8 van de zowat 
70 000 aangeschreven scholieren in op het aanbod. 67% van die abonnementen 
werd ook effectief gebruikt; 57% van de aanvragers kocht na afloop van de actie 
zelf een abonnement.
b) Dit is een zeer brede vraag. Om mensen te overtuigen het openbaar vervoer te 
gebruiken, moet er minstens op verschillende vlakken gewerkt worden, zoals het 
verhogen van de performantie van het openbaar vervoer, conform het ODC, op 
het vlak van voldoende verbindingen, frequentie, amplitude, betrouwbaarheid, 
moderne vloot, reisinformatie, communicatie …
c) De Lijn hanteert een leeftijdsgrens van jonger dan 25 jaar voor het 
jongerenabonnement. Dit abonnement is bedoeld om een brede groep jongeren 
toegang te bieden tot voordelige tarieven voor bus- en tramvervoer.
Het Buzzy Pazz-tarief is sinds 2020 onveranderd gebleven. Daardoor kunnen 
jongeren met een jaarabonnement nog altijd voor 0,59 euro per dag 
gebruikmaken van een uitgebreid bus- en tramnetwerk. 
Als meerdere gezinsleden (ook gezinnen in co-ouderschap) reizen met een Buzzy 
Pazz, dan kunnen ze een gezinskorting krijgen:
- Voor een jaarabonnement krijgt het gezin 20% korting.
- Voor het derde en alle volgende abonnementen betaalt het gezinslid 56 euro.
- Voor abonnementen van 1 tot 3 maanden krijgen gezinnen 20% korting op 
het tweede abonnement en alle volgende abonnementen.
4. a) De Lijn is nog bezig met verder onderzoek om de exacte prijsstelling van dergelijke 
gespreide betalingsregelingen te bepalen. Dit onderzoek is belangrijk om een 
model te ontwikkelen dat zowel aan de wensen van de klant voldoet als financieel 
levensvatbaar is voor De Lijn.
b) De Lijn werkt er op dit moment aan om deze technische en operationele 
uitdagingen aan te pakken, met als doel een dergelijke dienst met succes te 
lanceren.
c) Gespreide betalingen van abonnementen zullen de toegang tot openbaar vervoer 
vooral verbeteren voor personen en gezinnen met beperktere financiële middelen, 
maar die niet in aanmerking komen voor een sociaal abonnement. 
d) Cf. ook vraag 4c: gespreide betaling voor scholieren en studenten die een 
financiële korting genieten, is een mogelijkheid die bekeken wordt.
BIJLAGEN
1.Overzicht aantal Buzzy Pazz-houders per gemeente op 15 oktober 2023
2.Overzicht gemeenten en hun tussenkomst
3.Overzicht aantal Buzzy Pazz-houders met tussenkomst DBS 1 Gemeente – datum 15 
oktober 2023
