title: Gepland Frans offshore windmolenpark Duinkerke - Standpunt Vlaamse Regering
thema: Buitenlands beleid
Energie
Openbare werken
pdf link: https://docs.vlaamsparlement.be/pfile?id=2058409
thema link: https://www.vlaamsparlement.be/parlementaire-documenten/schriftelijke-vragen/1822843
SCHRIFTELIJKE VRAAG
nr. 854
van BERT MAERTENS
datum: 24 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gepland Frans offshore windmolenpark Duinkerke  -  Standpunt Vlaamse Regering
We hebben het in het verleden al herhaaldelijk, onder andere in de Commissie voor 
Mobiliteit en Openbare Werken, gehad over de Franse plannen voor een windmolenpark 
ter hoogte van Duinkerke. De Europese Commissie stelde dat bezwaren tegen die plannen 
kenbaar gemaakt moeten worden tijdens de publieksconsulatie. Het openbaar onderzoek 
ging op maandag 8 april 2024 van start. 
De Federale Regering liet al weten bezwaar in te dienen, omwille van het feit dat enkele 
fundamentele belangen, zoals de vrijheid en veiligheid van de scheepvaart, de veiligheid 
van het luchtvaartverkeer, de redding op zee en het mariene milieu worden aangetast. 
Ook enkele kustgemeenten en de Haven van Oostende zullen bezwaar indienen. De 
federale minister voor de Noordzee benadrukt het belang van een gecoördineerd Belgisch 
standpunt, dat samen met dat van de Vlaamse overheid zal worden ingediend.
1. Welke accenten zal de Vlaamse Regering leggen bij het tot stand komen van het 
gecoördineerde standpunt? 
2. Plant de Vlaamse Regering in dit dossier nog bijkomende diplomatieke of juridische 
initiatieven? 
LYDIA PEETERS 
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 854 van 24 april 2024
van BERT MAERTENS
1. De ‘enquête public’, de publieksconsultatie die georganiseerd wordt in het kader van 
de milieuvergunningsaanvraag voor de bouw van een Frans windmolenpark 
langsheen de Belgisch-Franse grens, is van start gegaan op 8 april  en zal lopen tot 
18 mei 2024.
De Vlaamse Regering is op dit moment in overleg met haar departementen, de 
havens en kustgemeenten, om een gecoördineerd advies op te stellen voor de 
publieksconsultatie. Dit advies zal als een op zichzelf staande reactie ingediend 
worden bij Frankrijk, alsook deel uitmaken van een gecoördineerde federale reactie.
Hoewel het uiteindelijk advies nog niet finaal is, zullen bezorgdheden en bezwaren 
geuit worden over o.a. de toegankelijkheid van de haven van Oostende, het hinderen 
van aanvliegroutes voor de luchthavens van Oostende en Koksijde, verstoring van 
radardekking, visserijrechten, natuur en erfgoed.
Op dit moment wordt de inspraakprocedure gevolgd. Ik kan u alvast verzekeren dat 
hierrond goed wordt samengewerkt tussen de federale en Vlaamse diensten. En ook 
mijn medewerkers onderhouden hierover contacten met de federale 
beleidsverantwoordelijken. 
2. Ook op diplomatiek niveau wordt het dossier nog steeds van nabij opgevolgd en dit 
op diverse niveaus. Ook in dit dossier is ons devies: zacht als het kan, hard als het 
moet. We kiezen dus voor dialoog, en zetten juridische stappen als het moet. 
Wanneer deze dialoog niet de verhoopte resultaten zou opleveren, kunnen er dus nog 
extra diplomatieke of juridische stappen gezet worden. Desgevallend zou een 
procedure kunnen opgestart worden bij de Franse Raad van State (Conseil d’Etat).
