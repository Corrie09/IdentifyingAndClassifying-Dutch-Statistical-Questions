title: Lokaal woonbeleid - Intergemeentelijke samenwerking (IGS)
thema: Wonen
pdf link: https://docs.vlaamsparlement.be/pfile?id=2053984
thema link: https://www.vlaamsparlement.be/parlementaire-documenten/schriftelijke-vragen/1810423
SCHRIFTELIJKE VRAAG
nr. 212
van SARAH SMEYERS
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Lokaal woonbeleid  -  Intergemeentelijke samenwerking (IGS)
Tijdens de zitting van commissie Wonen van 4 mei 2023 antwoordde de minister op mijn 
vraag om uitleg over het feit dat steeds meer mensen alleen gaan wonen: “Vanuit Wonen 
steunen we de lokale besturen hierin via de subsidies voor IGS-projecten. Een van de 
Vlaamse beleidsprioriteiten voor het lokale woonbeleid is dat de gemeente zorgt voor een 
divers en betaalbaar woonaanbod afhankelijk van de woonnoden. Hierbij kan ik ook melden 
dat het Steunpunt Wonen momenteel bezig is met een evaluatie van de IGS-subsidie, die, 
indien nodig, zal leiden tot bijsturing.”
1. Heeft die evaluatie intussen plaatsgevonden? Wat was het resultaat van de evaluatie 
van de IGS-subsidie? Noodzaakt de evaluatie tot een bijsturing van het gevoerde 
beleid?
Daarbij aansluitend: in het inleidend woord in de beleids- en begrotingstoelichting (BBT) 
voor het departement Wonen lees ik trouwens op pagina 4 in de inleiding: “Wat betreft het 
lokaal woonbeleid lopen eind 2025 zowel het bindend sociaal objectief (BSO) als het 
subsidiekader voor intergemeentelijke samenwerkingsprojecten Lokaal Woonbeleid (IGS) 
af. Daarom heb ik mijn administratie de opdracht gegeven om een vernieuwde aanpak 
voor te bereiden voor het BSO aangezien dit een lokale dynamiek heeft teweeggebracht 
voor de toename van sociaal woonaanbod. De gesubsidieerde IGS-projecten Lokaal 
Woonbeleid, die in heel wat gemeenten cruciaal zijn voor het uitbouwen van een lokaal 
woningkwaliteitsbeleid en woonloketwerking, kunnen in 2024 uiteraard op verdere 
ondersteuning rekenen. Bovendien zal ik het komende jaar een regelgevend initiatief 
nemen voor een nieuw IGS-subsidiekader voor de periode 2026-2031.”
2. Welke specifieke veranderingen of verbeteringen worden overwogen voor het 
subsidiekader van intergemeentelijke samenwerkingsprojecten Lokaal Woonbeleid voor 
de periode 2026-2031?
3. Hoe wordt er geëvalueerd of de gesubsidieerde IGS-projecten daadwerkelijk bijdragen 
aan het uitbouwen van een lokaal woningkwaliteitsbeleid en woonloketwerking? Zijn er 
specifieke indicatoren die worden gebruikt om het succes van die projecten te meten?
4. In hoeverre wordt er rekening gehouden met de feedback en ervaringen van lokale 
besturen en andere belanghebbenden bij het ontwikkelen van het nieuwe IGS-
subsidiekader voor de periode 2026-2031?
5. Op welke manier zal het nieuwe IGS-subsidiekader bijdragen aan het bevorderen van 
een divers en betaalbaar woonaanbod in Vlaanderen? Zijn er specifieke doelstellingen 
gesteld op dat gebied?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 212 van 7 maart 2024
van SARAH SMEYERS
1. Het evaluatierapport van de subsidie voor intergemeentelijke samenwerking in het 
lokaal woonbeleid is vorig jaar opgeleverd en te raadplegen op de website van het 
Steunpunt Wonen. Er werden in totaal 14 aanbevelingen gedaan, zowel op de korte als 
op de lange termijn. De globale conclusie is dat de IGS-subsidie nog steeds belangrijk 
blijft om gemeenten in staat te stellen een dynamisch lokaal woonbeleid te voeren. Het 
voornaamste argument daarvoor is dat de subsidie een specialisatie toelaat die vereist 
is om de veelheid aan taken uit te voeren die de gemeenten opgelegd kregen.
Tegelijkertijd biedt deze evaluatie grond voor een aantal aanpassingen aan het 
subsidiekader. Een van de voornaamste aanbevelingen in het rapport is om het 
subsidiekader meer vorm te geven vanuit het principe van partnerschap tussen 
Vlaanderen en de gemeenten. In lijn daarmee werd aanbevolen om de opdrachten van 
de IGS-projecten minder gedetailleerd te omschrijven in het subsidiebesluit. Het minder 
sturen volgens regels gaat, volgens de onderzoekers, dan best gepaard met meer 
mogelijkheden voor kennisdeling, tussen de Vlaamse overheid en de gemeenten, maar 
ook tussen gemeenten en IGS-projecten onderling.
Wat betreft de doelstellingen merken de onderzoekers op dat de IGS'en vooral een 
meerwaarde betekenen in de taakstelling m.b.t. woningkwaliteit en loketwerking. Ze 
slagen er veel minder in om uitvoering te geven aan de eerste beleidsprioriteit, nl. het 
ontwikkelen van een beleidsvisie en zorgen voor een divers en betaalbaar woonaanbod. 
Toch wordt voorgesteld om de huidige drie beleidsprioriteiten te behouden.
2. Welke specifieke veranderingen of verbeteringen worden overwogen, wordt in 
samenspraak bekeken met de sector. Ik heb mijn administratie opdracht gegeven 
hierrond een traject op te starten. 
3. In het evaluatierapport werd vergeleken wat de verschillen tussen IGS- en niet-IGS-
gemeenten zijn (zie hoofdstuk 3.2.3 Outputs: vergelijking IGS- en niet-IGS-
gemeenten). Een belangrijke bemerking is dat een verschil inzake output tussen beide 
groepen niet noodzakelijk impliceert dat er ook een oorzakelijk verband is met de IGS-
subsidie. Het is immers mogelijk dat de gemeenten, die een subsidie ontvangen, ook 
zonder subsidie een verschillend resultaat zouden vertonen. Vandaar de aanvulling met 
een kwalitatieve beoordeling om meer inzicht te krijgen in de oorzakelijkheid van het 
verband.
De outputindicatoren die werden gehanteerd in het kader van de doelstelling om te 
werken aan de kwaliteit van het woningpatrimonium en de woonomgeving (zie ook 
3.2.3.11), zijn:
•Het jaarlijks aantal documenten aangemaakt en opgeladen in VLOK;
•Het aantal gemeenten met een reglement voor verplichte conformiteitsattesten;
•Het aantal uitgevoerde conformiteitsonderzoeken;
•Het aantal woningen waar een conformiteitsattest aan is uitgereikt;
•Het aantal schrappingen uit de Vlaamse inventaris van ongeschikte en onbewoonbare 
woningen;
•Het aantal opgestarte waarschuwingsprocedures;
•Het aantal beroepen tegen stilzitten van de gemeenten;
•Het aantal door de Wooninspectie geverbaliseerde woonentiteiten in een bepaald 
kalenderjaar.
De outputindicatoren die werden gehanteerd in het kader van de doelstelling om 
inwoners te informeren, adviseren en begeleiden met vragen over wonen (zie ook 
3.2.3.12), zijn: 
•Het aantal toegekende renovatiepremies in de gemeente voor eigenaar-verhuurders 
die hun woning via een SVK verhuren in een bepaald kalenderjaar;
•Het aantal toegekende renovatiepremies in de gemeente voor eigenaar-bewoners;
•Het aantal toegekende aanpassingspremies in de gemeente;
•Het aantal rechthebbenden van huursubsidies in de gemeente in een bepaald 
kalenderjaar;
•Het aantal nieuw goedgekeurde huursubsidies in de gemeente in een bepaald 
kalenderjaar;
•Het aantal rechthebbenden van huurpremies in de gemeente in een bepaald 
kalenderjaar. 
Indien u echter doelt op de jaarlijkse evaluatie van de IGS-projecten door het 
agentschap Wonen in Vlaanderen, gebeurt dit als volgt. De uitvoering van de IGS-
projecten wordt jaarlijks geëvalueerd op basis van de rapportering van de stuurgroepen. 
Elk project wordt begeleid en ondersteund door een stuurgroep waarin elke 
deelnemende gemeente ten minste is vertegenwoordigd door een mandataris. De 
stuurgroep komt minstens twee keer per werkingsjaar samen. Op de eerste 
stuurgroepvergadering van elk werkingsjaar, die plaatsvindt in het eerste kwartaal, 
bespreekt de stuurgroep in welke mate de verplichte en aanvullende activiteiten die 
passen binnen de drie beleidsprioriteiten uitgevoerd werden en welke resultaten behaald 
werden in het afgelopen werkingsjaar. Van elke stuurgroepvergadering wordt een 
verslag gemaakt, de verslagen vormen de rapportering over de projectuitvoering. De 
rapportering over het afgelopen werkingsjaar moet dus duidelijkheid bieden over de 
mate van realisatie en de behaalde resultaten van elk van de verplichte en aanvullende 
activiteiten. Op basis daarvan beoordeelt het agentschap Wonen in Vlaanderen jaarlijks 
het afgelopen werkingsjaar.
In december 2018 heeft het agentschap Wonen in Vlaanderen voorafgaand aan de 
uitwerking van de subsidieaanvragen door de IGS-projecten een richtlijnenkader 
aangereikt met duiding bij de verplichte en aanvullende activiteiten, zodat voor aanvang 
duidelijk was wat van de uitvoering van elke activiteit minimaal verwacht wordt.
4. In het evaluatierapport werden lokale besturen en IGS-projecten meermaals bevraagd 
en hun feedback werd hierin verwerkt. Naar aanleiding van de oplevering van het 
rapport vond eind 2023 een overleg plaats tussen het agentschap Wonen in Vlaanderen, 
de IGS-projecten en de lokale besturen (vertegenwoordigd door VVSG) over de invulling 
van een nieuw IGS-subsidiekader. Onder andere de aanbeveling omtrent het minder 
gedetailleerd omschrijven van de activiteiten kwam in dit overleg uitvoerig aan bod. 
Zoals aangehaald in het antwoord op vraag 2 heb ik mijn adminstratie gevraagd om het 
traject hierrond op te starten.
5. Het evaluatierapport beveelt aan om de huidige drie Vlaamse beleidsprioriteiten te 
behouden. De concrete invulling van het nieuw subsidiekader 2026-2031 zal echter 
afhankelijk zijn van de beleidsprioriteiten die door de volgende Vlaamse Regering 
worden gesteld. Hoe dan ook lijkt het raadzaam om dat nieuw kader uit te werken in 
samenspraak met de sector.
 
