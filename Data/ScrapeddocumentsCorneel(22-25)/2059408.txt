title: Vertraagde afvoer Klaverbeek / Vliet na zware regenval - Onderzoek
thema: Natuur en Milieu
pdf link: https://docs.vlaamsparlement.be/pfile?id=2059408
thema link: https://www.vlaamsparlement.be/parlementaire-documenten/schriftelijke-vragen/1812595
SCHRIFTELIJKE VRAAG
nr. 442
van KOEN VAN DEN HEUVEL
datum: 14 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vertraagde afvoer Klaverbeek / Vliet na zware regenval  -  Onderzoek
Bij de recente en veelvuldige buien van eind december en begin januari was er op een 
aantal plaatsen in Vlaanderen en ook in Puurs-Sint-Amands wateroverlast. In Puurs-Sint-
Amands merken we dat er door de opwaarts geplaatste buffers op de Kleine Molenbeek en 
de Grote Molenbeek, een verbetering is opgetreden voor de zones met wateroverlast 
langsheen de Kleine Molenbeek. Maar de problemen met langdurig hoge waterstanden 
hebben zich verplaatst naar de Vliet en zijn aantakkende waterlopen, bijvoorbeeld de 
Bouwbeek en de Klaverbeek. Terwijl de hoge waterpeilen in het Molenbeekbekken snel 
verlagen, merken we dat die hoge waterpeilen langer aanhouden en door de vlakke ligging 
zet het water zich hier dan relatief breed open.
1. Door de hoger ingestelde waterpeilen aan de nieuwe stuw aan het Vlietbekken in 
Ruisbroek zou de Vliet zijn water moeilijker naar het bekken en via verpomping naar 
het kanaal kunnen afzetten, ook al geeft het theoretische model aan dat de invloed zo 
ver opwaarts geen gevolgen zou kunnen hebben. Landbouwers in de buurt vragen of 
het in de winterperiode mogelijk is om de stuw en het gestuwde waterpeil te verlagen. 
Is dat een mogelijkheid die onderzocht kan worden? Welke andere acties kunnen 
onderzocht en/of ondernomen worden voor de vertraagde afvoer in de Vliet?
2. Het zou helpen indien er meer meetpunten zouden komen op de waterlopen van 1e 
en 2e categorie. Daardoor wordt het voor de waterloopbeheerders en voor de 
hulpdiensten een stuk eenvoudiger om de noodzakelijke ondersteuning te coördineren. 
Daardoor kunnen de modellen beter op punt worden gesteld, zeker na aanpassingen 
aan waterlopen. 
Wordt samen met de provinciale waterloopbeheerders een uitbreiding van die 
meetpunten bekeken? Wat is daar de stand van zaken?
3. Van wanneer dateert het laatste onderhoud op de Vliet (Grote Molenbeek)? Het is 
namelijk zo dat er zich heel wat knelpunten/hindernissen bevinden die opwaarts voor 
hogere waterstanden zorgen. 
Kan op korte termijn een toezichter gestuurd worden om de knelpunten te bekijken 
en het onderhoud van de Vliet in te plannen? Wat is de algemene procedure voor het 
onderhoud van beken en rivieren?
4. Het pompstation aan het Vlietbekken vertoont al jaren gebreken en werd nog nooit 
volledig op punt gesteld.
Staat op korte termijn een grondige onderhoudsbeurt gepland zodat die terug naar 
behoren kan werken? Zo ja, wanneer zal dat ingepland worden? Zo niet, waarom niet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 442 van 14 maart 2024
van KOEN VAN DEN HEUVEL
1. Vanaf 11 november 2023 werd het regelpeil met 40 cm verlaagd tot 2,40 mTAW. De 
vernieuwde stuw verlaagt automatisch het niveau van de stuw bij een verhoogd debiet 
zodat het peil van 2,40 mTAW continu aangehouden wordt. De klephoogte daalde 
tijdens de hoogwaterperiode tot 1,85 mTAW. De Vlaamse Milieumaatschappij (VMM) 
onderzoekt of het nog verder verlagen van de stuw in periodes van hoogwater mogelijk 
is en welke impact dat heeft op de peilen opwaarts in het stroomgebied. 
2. De planning is om voor de zomer van 2024 een bestek te publiceren voor de plaatsing 
van nieuwe meetposten in heel Vlaanderen. Op de Vliet-Grote Molenbeek 1° categorie 
bekijkt de VMM de mogelijkheid voor een extra meetpunt in Oppuurs. De installatie van 
enkele bijkomende meetposten op de Waterlopen 2° en 3° categorie bekijken we met 
de Polder Vliet en Zielbeek. Er wordt ook afgestemd, waar nodig, met de provinciale 
waterlopenbeheerders over de nieuwe meetposten.
3. Jaarlijks schouwt de VMM alle waterlopen 1° categorie waarvoor de VMM bevoegd is. 
Hierbij worden de knelpunten in kaart gebracht. Tussentijds worden natuurlijk ook 
controles uitgevoerd. Grote obstakels worden regelmatig verwijderd. In de eerste helft 
van april is een schouwing van de Vliet-Grote Molenbeek gepland. Een jaarlijkse 
bodemmaaiing wordt uitgevoerd tussen de N16 en de brug over de Eikse Amer.
4. De VMM heeft het beheer van het pompstation overgenomen van De Vlaamse 
Waterweg in 2023. De VMM onderneemt de nodige stappen om het pompgemaal in de 
goede toestand te brengen. Het pompstation Vliet beschikt over 7 pompen, nl. drie 
kleine pompen en vier grote pompen. De drie kleine pompen zijn vorig jaar vernieuwd. 
De vier grote pompen worden een voor een gereviseerd. De eerste is gereviseerd en 
terug in dienst. De revisie van de tweede pomp is momenteel in uitvoering. De andere 
twee grote pompen worden aaneensluitend gereviseerd. De VMM heeft de opdracht 
gegund voor de vernieuwing van de automatische roosterreiniger. Deze vernieuwing 
zal in de loop van 2024 uitgevoerd worden. Tot slot werd in 2024 ook opdracht gegeven 
voor een aanpassing aan de laagspanningsinstallatie. De kost van deze vernieuwingen 
bedraagt in totaal meer dan 3,5 miljoen euro.
