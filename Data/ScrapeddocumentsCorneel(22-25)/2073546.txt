title: Uitleendienst Kampeermateriaal voor de Jeugd (ULDK) - Materiaal en werking
thema: Jeugdbeleid
pdf link: https://docs.vlaamsparlement.be/pfile?id=2073546
thema link: https://www.vlaamsparlement.be/parlementaire-documenten/schriftelijke-vragen/1832460
SCHRIFTELIJKE VRAAG
nr. 6
van MERCINA CLAESEN
datum: 7 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Uitleendienst Kampeermateriaal voor de Jeugd (ULDK)  -  Materiaal en werking
Tijdens de afgelopen legislatuur werden er serieuze inspanningen geleverd om het 
materiaal voor de ULDK terug op peil te brengen. Maar dat vergt een blijvende inspanning.
1. Welke budgetten werden voor 2023 en 2024 uitgetrokken voor de aankoop van 
tentmateriaal voor de ULDK?
2. Hoeveel tentmateriaal werd respectievelijk in 2023 en 2024 aangekocht? Graag een 
overzicht, opgesplitst opsplitsing naar type (seniors, patrouilletenten, buitenzeilen 
enzovoort).
3. Hoeveel tenten werden buiten gebruik gesteld in 2023 en 2024? Graag een overzicht, 
opgesplitst naar type.
4. In mei 2023 gaf minister van Jeugd Dalle aan dat hij een budget van 225.000 euro 
uittrok voor een nieuw reservatieprogramma. 
Is dat programma inmiddels in werking?
5. Hebben er zich afgelopen zomer problemen gesteld bij de ULDK?
6. Plant de minister bijkomende initiatieven voor de ULDK?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 6 van 7 oktober 2024
van MERCINA CLAESEN
1. In 2023 was er een budget van 656 keuro voor de aankoop van tentzeilen en werd 
voor 38 keuro onderdelen aangekocht.
In 2024 is een budget van 600 keuro voorzien voor de aankoop van tentzeilen.
2. In 2023 werden 110 zeilen voor seniortenten aangekocht en een voorraad kleiner 
materiaal: 1000 dakgoten, 1000 pinnen, 500 trekringen, 1.500 gordingen en 10.000 
grondpennen (haringen).
In 2024 zijn er 100 buitenzeilen voor patrouilletenten aangekocht (75 keuro) en is er 
525 keuro voorzien voor de aankoop van zeilen voor seniortenten. Die 
gunningsprocedure is nog niet afgerond; het aantal stuks dat voor dit bedrag zal 
geleverd worden is momenteel dus nog niet gekend. 
3. In 2023 zijn er 76 seniortenten en 24 patrouilletenten buiten gebruik gesteld.
In 2024 zijn er 104 seniortenten en 5 patrouilletenten buiten gebruik gesteld.
4. Sinds begin 2024 is het nieuwe reservatieprogramma operationeel. Na het aanmaken 
van een account via het verenigingsloket, kunnen verenigingen hun aanvraag indienen 
via de nieuwe ULDK-tool. Het reservatieproces verloopt nu volledig digitaal. De 
verdeling van de tenten gebeurt niet meer volgens het vroeger gehanteerde principe 
first come, first served; het systeem verdeelt de beschikbare tenten zo optimaal 
mogelijk over alle aanvragers.
5. Zowel voor de verenigingen als voor de medewerkers van de ULDK was de 
ingebruikname van het nieuwe reservatiesysteem best spannend. Het vroeg van 
iedereen een aanpassing en de nodige flexibiliteit. Elk nieuw systeem vertoont nu 
eenmaal wat kinderziektes, roept vragen op, ... Door zowel een informatiecampagne 
vanuit de ULDK als de samenwerking met De Ambrassade en de koepels is de overgang 
echter zonder grote operationele problemen verlopen. 
6. In eerste instantie wens ik het nieuwe reservatiesysteem verder uit te bouwen 
(koppeling met facturatie) en de stock van tenten op peil te houden. Verder bekijk ik 
de werking van de ULDK in het ruimere kader van het Masterplan Jeugdkampen. 
