title: Polygoonbos Zonnebeke - Omzetting uitgebreid bosbeheerplan naar natuurbeheerplan
thema: Landbouw
Natuur en Milieu
pdf link: https://docs.vlaamsparlement.be/pfile?id=2079637
thema link: https://www.vlaamsparlement.be/parlementaire-documenten/schriftelijke-vragen/1839022
SCHRIFTELIJKE VRAAG
nr. 69
van BART DOCHY
datum: 7 november 2024
aan JO BROUNS
VLAAMS MINISTER VAN OMGEVING EN LANDBOUW
Polygoonbos Zonnebeke  -  Omzetting uitgebreid bosbeheerplan naar natuurbeheerplan
Het Agentschap voor Natuur en Bos (ANB) kocht in het verleden percelen in niet-
herbevestigd agrarisch gebied die liggen tegen het Polygoonbos, grotendeels in SBZ-H 
(speciale beschermingszone â€“ Habitatrichtlijngebied).
Het ministerieel besluit van 27 september 2024 met registratienummer NBPWV-23-0103 
keurt het Polygoonbos als natuurreservaat goed.
De aanvullende nota toont de aanduiding van het natuurbeheerplan type 4 voor het 
Polygoonbos, gelegen in Zonnebeke. De totale oppervlakte beslaat 96,12 hectare, waarvan 
17,07 hectare nieuw toegevoegd.
Het beheerplan streeft naar inheems bos met open plekken met droge en vochtige heide 
als grasland. De percelen liggen in agrarisch gebied of landschappelijk waardevol agrarisch 
gebied maar ook grotendeels in de speciale beschermingszone (SBZ) West-Vlaamse 
Heuvels of ze grenzen eraan. Ze hebben een hoge natuurwaarde (bos) of zijn in 
ontwikkeling (uitbreiding boskern). Ze liggen niet in herbevestigd agrarisch gebied.
De uitbreiding lijkt een logische vervolgstap; toch kreeg ik vragen van ongeruste land- en 
tuinbouwers uit de omgeving.
1. Welk afwegingskader werd gebruikt ten aanzien van de omliggende agrarische 
structuur? 
2. Welke voorwaarden werden in het voorwaardelijk gunstige advies van het Agentschap 
Landbouw en Zeevisserij opgenomen?
3. Zijn alle percelen die zijn opgenomen in het natuurbeheerplan al in eigendom van ANB 
of een terreinbeherende natuurvereniging? Graag een opsomming van welke wel en 
welke eventueel niet.
4. Wat is de impact van de omvorming naar natuurbeheerplan type 4 en de erkenning 
als natuurreservaat op de omliggende land- en tuinbouwbedrijven die verderop wel in 
herbevestigd agrarisch gebied gelegen zijn? 
5. Welke verdere plannen zijn er nog in de Grote Eenheid Natuur De Ieperboog?
6. Op welke manier wil men een trage wegverbinding realiseren tussen het Reutelbos en 
het Polygoonbos? Hoe snel zal dat worden gerealiseerd?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 69 van 7 november 2024
van BART DOCHY
1. Het gaat enkel om percelen die eigendom zijn van het Agentschap Natuur en Bos 
(ANB), waarbij de laatste aankoop dateert van 2020 (perceel in natuurgebied).
2. Het advies van het Agentschap Landbouw en Zeevisserij was gunstig met als enige 
bemerking dat gevraagd werd om lopende gebruikers- en/of pachtovereenkomsten te 
respecteren. Dat is het geval. 
3. Alle opgenomen percelen zijn eigendom van het ANB.
4. Onder de huidige regelgeving doet een opname als deelnemend perceel in een 
natuurbeheerplan type 4 geen afstandsregels ontstaan voor verderop gelegen land- 
en tuinbouwbedrijven.
5. In hetzelfde GEN-gebied is de omzettingsprocedure van het uitgebreid bosbeheerplan 
NBP-WV-23-0114 Ieperboog nog lopende.
6. Om de trage (wandel)verbinding tussen het Polygoonbos en het Reutelbos te kunnen 
realiseren moet nog een oplossing gevonden worden voor een passage van 50 meter 
over private grond. Een timing hiervoor kan momenteel niet gegeven worden.
