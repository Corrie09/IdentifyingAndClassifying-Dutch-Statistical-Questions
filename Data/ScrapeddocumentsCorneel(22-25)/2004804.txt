title: Niet-volledige gemeenteraden - Buitengewone verkiezingen
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2004804
thema link: https://www.vlaamsparlement.be/parlementaire-documenten/schriftelijke-vragen/1770673
SCHRIFTELIJKE VRAAG
nr. 18
van BRECHT WARNEZ
datum: 12 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Niet-volledige gemeenteraden  -  Buitengewone verkiezingen
Tijdens een lokale bestuursperiode kan het voorkomen dat een politieke lijst die heeft 
deelgenomen aan de gemeenteraadsverkiezingen geen opvolgende kandidaten meer 
heeft. In het geval dat een gemeenteraadslid ontslag neemt, kan die niet meer op een 
conventionele manier worden vervangen. Artikel 218, §1, 1° LPDK stelt daarom 
uitdrukkelijk dat buitengewone verkiezingen moeten worden georganiseerd bij gebrek aan 
een of meerdere opvolgers. Artikel 218, §1, 1° LPDK gebruikt daarbij de gebiedende wijs 
dat die buitengewone verkiezingen georganiseerd “worden” en stelt dus niet vrijblijvend 
“kan worden”. Dit besluit tot buitengewone verkiezingen wordt genomen door de Vlaamse 
Regering of de gemeenteraad.
In de lokale bestuurspraktijk zien we evenwel dat die verkiezingen niet worden 
georganiseerd als het gebrek aan opvolgers geen invloed heeft op de 
meerderheidssamenstelling. In dat geval kan de gemeenteraad immers nog steeds 
functioneren, zelfs als dit betekent dat er één of twee raadsleden minder zijn dan 
oorspronkelijk bedoeld.
Graag alle data in Excel beschikbaar stellen.
1. Kan de minister een overzicht geven van de gemeenten die momenteel niet over een 
volledige gemeenteraad beschikken? Graag met daarbij het aantal 
gemeenteraadsleden dat de raad vandaag telt.
2. Gaat de minister akkoord met de bestuurspraktijk waarbij niet steeds buitengewone 
verkiezingen worden georganiseerd? Op basis van welke criteria acht de minister het 
aangewezen om in een dergelijk geval al dan niet tot buitengewone verkiezingen over 
te gaan?
3. Ziet de minister de noodzaak of wenselijkheid van een wijziging van de regelgeving in 
functie van de lokale bestuurspraktijk?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 18 van 12 oktober 2023
van BRECHT WARNEZ aan BART SOMERS
1. Volgens de gegevens opgenomen in de mandatendatabank gekoppeld aan de informatie 
verkregen van de lokale besturen zijn er 5 gemeenten waarvan de gemeenteraad 
onvolledig is samengesteld. Het gaat om volgende gemeenten:
Gemeente Huidige aantal leden Decretaal toegekend 
aantal leden
Essen 24 25
Gooik 20 21
Herstappe 5 7
Laakdal 23 25
Zutendaal 18 19
Deze informatie is onder voorbehoud. Het is namelijk zo dat artikel 13 van het DLB 
bepaalt dat het raadslid dat ontslag neemt zijn mandaat blijft uitoefenen tot zijn 
opvolger is geïnstalleerd, tenzij het ontslag een gevolg is van een onverenigbaarheid. 
De betrokkene blijft bij gebrek aan opvolger dus titularis van het mandaat van raadslid. 
Daarnaast kan een onvolledige samenstelling van de gemeenteraad ook liggen aan een 
foutieve registratie door het lokaal bestuur in de mandatendatabank. Deze foutenmarge 
is tot een minimum beperkt, aangezien de betrokken lokale besturen zijn aangeschreven 
om de reden mee te geven waarom niet het decretaal bepaalde aantal 
gemeenteraadsleden geregistreerd is in de mandatendatabank.
2. Een gemeenteraad kan in principe verder functioneren met minder leden dan het 
decretaal bepaalde aantal leden. Een buitengewone verkiezing is in dat geval niet nodig. 
Een beslissing om over te gaan tot een buitengewone verkiezing is m.i. enkel nodig in 
de uitzonderlijke omstandigheid dat de normale werking van de gemeenteraad 
onmogelijk wordt doordat de gemeenteraadsleden niet meer in voldoende aantal 
aanwezig zijn, doordat niet minstens een meerderheid van het aantal zetels begeven is. 
Dat standpunt is eerder ook ingenomen door toenmalig minister van Binnenlands 
Bestuur Liesbeth Homans in een antwoord op schriftelijke vraag nr. 143 van 24 
november 2015.
U verwijst correct naar artikel 218, §1, 1° van het LPKD waarin staat dat bij gebrek aan 
één of meerdere opvolgers buitengewone verkiezingen worden georganiseerd. In de 
tweede paragraaf van artikel 218 van het LPKD is evenwel opgenomen dat in het geval 
vermeld in paragraaf 1, 1°, er krachtens een beslissing van de betrokken raad of 
krachtens een besluit van de Vlaamse Regering buitengewone verkiezingen kunnen 
worden gehouden. Er is in deze paragraaf geen verplichting opgenomen. 
Het criterium voor de Vlaamse Regering om in dit geval over te gaan tot buitengewone 
verkiezingen ligt in de werking van de gemeenteraad. Als de werking van de 
gemeenteraad in gedrang komt, dan zal de Vlaamse Regering dergelijke beslissing 
kunnen nemen. Daarnaast staat het de gemeenteraad vrij om daar zelf over te 
beslissen.
3. Neen. De toepassing van voormeld artikel is duidelijk. 
