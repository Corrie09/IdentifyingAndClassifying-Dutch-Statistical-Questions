title: Agentschap Opgroeien regie - Klanttevredenheid
thema: Welzijn en Gezin
pdf link: https://docs.vlaamsparlement.be/pfile?id=2037936
thema link: https://www.vlaamsparlement.be/parlementaire-documenten/schriftelijke-vragen/1794483
SCHRIFTELIJKE VRAAG
nr. 193
van BRECHT WARNEZ
datum: 15 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Agentschap Opgroeien regie  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Opgroeien regie.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Opgroeien regie betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Opgroeien regie andere methodes dan een bevraging alleen 
om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Opgroeien regie?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Opgroeien regie 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Opgroeien regie na het klanttevredenheidsonderzoek 
nog naar de respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Opgroeien regie?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 193 van 15 januari 2024
van BRECHT WARNEZ
1. Het meest recente tevredenheidsonderzoek vond plaats in 2022-2023. In deze meting 
werd zowel naar de tevredenheid van ouders over de dienstverlening in kader van de 
medisch-preventieve zorg gevraagd, als naar de tevredenheid van organisatoren 
kinderopvang (baby’s en peuters).
Details over het onderzoeksopzet en de resultaten van de meting in 2022-2023 zijn te 
vinden op opgroeien-synthese-en-aanbevelingen.pdf.
2. Er bestaat geen recurrente meting van de algemene klanttevredenheid. Bedoeling is 
wel om in de toekomst de bevraging die in 2022-2023 werd gehouden te herhalen en 
eventueel te verbreden. 
3. Ja, voor sommige onderdelen van de dienstverlening bestaan andere methodes. Zo 
maakt de bevraging van klantentevredenheid structureel deel uit van de 
kwaliteitsopvolging van de Kind en Gezin-Lijn. In concreto:
•Wordt naar elke mail die door een front-of backofficemedewerker wordt 
beantwoord na 48u een afzonderlijke mail verstuurd met een uitnodiging om een 
korte tevredenheidsbevraging in te vullen.
•Krijgt elke burger die telefonisch de Kind en Gezin-Lijn contacteert na afloop van 
het gesprek een uitnodiging om 4 korte vragen over de dienstverlening te 
beantwoorden.
Er worden telkens 4 criteria bevraagd: wachttijd, beleefdheid, informatieverstrekking 
en in welke mate dienstverlening KG-Lijn aan te bevelen. De resultaten van beide 
bevragingen worden automatisch weggeschreven in het betreffende contact zodat 
monitoring en kwaliteitsopvolging op individueel contactniveau mogelijk is.
4. Deze vraag peilt naar aspecten van een recurrente aanpak van 
tevredenheidsbevragingen. Zoals hoger geantwoord bestaat een dergelijke meting niet 
binnen Opgroeien.
5. Het laatste onderzoek verliep digitaal en/of telefonisch.
6. a. Deze opdracht werd toegekend voor bedrag van 81.957 euro (exclusief BTW)
b. Een externe partner was aangewezen zodat ouders in alle vertrouwen hun mening 
kunnen uiten en anonimiteit gegarandeerd is. Bovendien zijn externe actoren beter 
uitgerust om klanten via moderne technieken te bevragen en hebben ze de 
expertise om alles snel te verwerken en te rapporteren.
7. Zie op opgroeien-synthese-en-aanbevelingen.pdf voor de synthese van het rapport.
In het persbericht werden volgende algemene conclusies gecommuniceerd: 
Het rapport toont een hoge tevredenheid over veel aspecten van de 
dienstverlening van Kind en Gezin. In het algemeen kennen ouders de 
dienstverlening van Kind en Gezin een tevredenheidsscore van gemiddeld 8,2 op 
10 toe. We zien dat voor heel wat dienstverlenings-aspecten een ruime meerderheid 
een score van 8 tot 10 geeft, wat wijst op grote tevredenheid. Ouders zijn gemiddeld 
zeer tevreden over de contacten met medewerkers van de lokale Kind en Gezin-teams, 
het uitvoeren van de gratis gehoor- en oogtesten en het vaccineren van de kinderen. 
Ouders vinden daarnaast ook informatie en advies over thema’s zoals opvoeding en 
gedrag, slapen en zindelijkheid belangrijk. Ze willen hierrond graag nog beter 
ondersteund worden.
Ook bij de opvangorganisatoren geven vele respondenten positieve scores, maar 
het is duidelijk dat het aandeel personen dat minder tevreden is hoger ligt dan bij de 
ouders. De gemiddelde tevredenheidsscore van opvangorganisatoren bedraagt 6,8 op 
10.
De kinderopvang is het meest tevreden over het tijdig betalen van subsidies en het 
gemakkelijk doorgeven van gegevens over opvangprestaties in voorzieningen waar 
ouders volgens inkomen betalen.
Het onderzoek toont dat diverse aspecten van de dienstverlening door 
Opgroeien ten aanzien van organisatoren kinderopvang verbeterd kunnen 
worden. Het gaat onder andere om het verhogen van de bereikbaarheid vanuit 
Klantenbeheer Kinderopvang, het meer inzetten op hulp en ondersteuning bij 
problemen van opvangorganisatoren, informatie online zichtbaarder ontsluiten, en het 
verduidelijken van procedures. Heel wat van deze zaken zijn het afgelopen half jaar al 
sterk aangepakt.
8. Deze vraag kan niet beantwoord worden omdat de bevraging in 2022-2023 de eerste 
grootschalige bevraging was.
9. a. De werkpunten werden meegenomen in de jaarplanning van de afdelingen. In 
navolging van het actieplan kinderopvang werden al heel wat aanbevelingen 
meegenomen in het kader van de versterking en reorganisatie van het 
klantenbeheer.
b. Bepaalde maatregelen werden in overleg met de Minister bepaald en mogelijk 
gemaakt, bv. de versterking van klantenbeheer in de afdeling kinderopvang.
c. Opgroeien heeft al diverse keren met het kabinet overlegd over de uitvoering van 
bepaalde maatregelen. De uitvoering van het actieplan kinderopvang werd ook 
meermaals besproken in het Vlaams Parlement.
10. De resultaten van het tevredenheidsonderzoek werden ruimschoots teruggekoppeld 
via de pers (zie Ouders bijzonder tevreden over Kind en Gezin bij de ondersteuning 
van de ontwikkeling en de opvoeding van hun kinderen (opgroeien.be) en de sector 
en werden ook volledig openbaar op de website van Opgroeien gepubliceerd. 
Individuele terugkoppelingen werden niet gedaan.
11. Opgroeien heeft gesteld dat er de komende jaren zeker nog een nieuwe bevraging 
komt, maar heeft daar nog geen precieze timing op geplakt.
12. Ik maakte de resultaten van het tevredenheidsonderzoek zelf mee bekend op 22 mei 
2023:
Ouders tevreden over Kind en Gezin bij de ondersteuning van de ontwikkeling en de 
opvoeding van hun kinderen - Hilde Crevits). De resultaten toonden heel wat positieve 
zaken aan, maar maakten ook duidelijk dat er verbeterpunten zijn. Het onderzoek 
toonde bv. heel duidelijk aan dat er versterking nodig was van de dienst 
klantenbeheer, iets waar de Vlaamse Regering ook middelen voor vrijgemaakt heeft.
