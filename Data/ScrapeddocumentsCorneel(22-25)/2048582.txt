title: Onroerende voorheffing - Differentiatie gemeentelijke opcentiemen
thema: Financiën
Lokale overheden en Binnenlands bestuur
pdf link: https://docs.vlaamsparlement.be/pfile?id=2048582
thema link: https://www.vlaamsparlement.be/parlementaire-documenten/schriftelijke-vragen/1804267
SCHRIFTELIJKE VRAAG
nr. 199
van KOEN VAN DEN HEUVEL
datum: 21 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Onroerende voorheffing  -  Differentiatie gemeentelijke opcentiemen
Deze vraag stel ik in opvolging van mijn schriftelijke vraag nr. 308 van 23 maart 2022. 
Sinds aanslagjaar 2019 hebben de lokale besturen de mogelijkheid om binnen hun 
grondgebied de gemeentelijke opcentiemen op de onroerende voorheffing te laten 
differentiëren per buurt of per categorie. Op die manier kan de gemeente of stad bijdragen 
aan de heropleving van bepaalde buurten, of de handelskern doen heropleven. Momenteel 
maken, volgens de website van de Vlaamse overheid, acht steden en gemeenten gebruik 
van een differentiatie in de opcentiemen, namelijk Dilbeek, Geel, Gistel, Herk-de-Stad, 
Kruisem, Londerzeel, Sint-Pieters-Leeuw en Zwijndrecht. 
1. Hoeveel steden en gemeenten hebben tot op heden al advies gevraagd aan de Vlaamse 
Belastingdienst (VLABEL) over de technische uitvoerbaarheid van een gewenste 
differentiatie van de opcentiemen? Welke gemeenten zijn dat?
2. Wat zijn de voornaamste criteria waarop een differentiatie van de opcentiemen 
gebeurt?
3. Hoe evalueert de minister de mogelijkheid om te differentiëren in de gemeentelijke 
opcentiemen op de onroerende voorheffing?
4. Welke mogelijkheden ziet de minister om de maatregelen doeltreffender en 
laagdrempeliger te maken zodat mogelijk meer steden en gemeenten er gebruik van 
kunnen maken? Heeft de minister er weet van of de mogelijkheid wordt onderzocht om 
differentiatie de volgende legislatuur in te voeren?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 199 van 21 februari 2024
van KOEN VAN DEN HEUVEL
1. Op heden zijn er elf gemeenten die gedifferentieerde opcentiemen hebben vastgelegd, 
namelijk Gistel, Sint-Pieters-Leeuw, Zwijndrecht, Dilbeek, Londerzeel, Geel, 
Antwerpen, Herk-de-Stad, Kruisem, Sint-Katelijne-Waver en Ternat. 
Sinds uw schriftelijke vraag nr. 308 van 23 maart 2022 kwamen dus Herk-de-Stad, 
Kruisem, Antwerpen, Sint-Katelijne-Waver en Ternat er nog bij. Herk-de-Stad en 
Kruisem hebben voor de aanslagjaren 2023 tot en met 2025 gedifferentieerde 
opcentiemen vastgelegd. Antwerpen, Sint-Katelijne-Waver en Ternat deden dat voor 
aanslagjaren 2024 tot en met 2025. 
2. Een overzicht van de criteria voor differentiëring vindt u per gemeente op de website 
van de Vlaamse Belastingdienst (VLABEL): https://www.vlaanderen.be/belastingen-
en-begroting/vlaamse-belastingen/onroerende-voorheffing/differentiering-van-
gemeentelijke-opcentiemen-op-de-onroerende-voorheffing. 
3-4.Uit de cijfers blijkt dat het aantal gemeenten dat overgaat tot differentiëring elk jaar 
blijft toenemen. VLABEL ontvangt naast de officiële aanvragen tot technische 
uitvoerbaarheid ook regelmatig informele vragen van gemeenten die onderzoeken of 
gedifferentieerde opcentiemen mogelijk zijn.
Voor wat betreft de laagdrempeligheid en de doeltreffendheid van de maatregel verwijs 
ik naar het antwoord op uw vraag nr. 308 van 23 maart 2022. De maatregel is reeds 
voldoende bekend bij de steden en gemeenten. Verder blijft VLABEL de nodige 
ondersteuning bieden bij het invullen van het rekenblad. 
Dit biedt perspectief aan de steden en gemeenten om in de volgende legislatuur de 
mogelijkheid tot differentiëring van de opcentiemen te overwegen. De Vlaamse 
Belastingdienst ontving in 2024 reeds enkele informele vragen, maar een formele 
beslissing over de opcentiemen voor aanslagjaar 2025 moet pas uiterlijk 1 maart 2025 
worden ingediend. 
