title: Ongeschikt en onbewoonbaar verklaarde woningen - West-Vlaanderen
thema: Wonen
pdf link: https://docs.vlaamsparlement.be/pfile?id=2030651
thema link: https://www.vlaamsparlement.be/parlementaire-documenten/schriftelijke-vragen/1791433
SCHRIFTELIJKE VRAAG
nr. 99
van BRECHT WARNEZ
datum: 21 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Ongeschikt en onbewoonbaar verklaarde woningen  -  West-Vlaanderen
Woningen in Vlaanderen dienen te voldoen aan welbepaalde minimale kwaliteitsnormen. 
Als dat niet het geval is, kan een woning onbewoonbaar of ongeschikt verklaard worden.
Alle belanghebbenden kunnen een verzoek tot ongeschikt- of onbewoonbaarverklaring 
indienen en de beslissing wordt uiteindelijk genomen door de burgemeester. Dat gebeurt 
op advies van Wonen in Vlaanderen, dat de woningen onderzoekt en er een technisch 
verslag van opstelt. Wonen in Vlaanderen zorgt ook voor de opmaak en het beheer van de 
inventaris van ongeschikte en onbewoonbare woningen. 
Als een woning voldoet aan de woningnormen, ontvangt die woongelegenheid een 
conformiteitsattest van Wonen in Vlaanderen. 
Gelieve alle gegevens in een Excel-bestand weer te geven.
1. Hoeveel woningen zijn er momenteel ingeschreven op de lijst van ongeschikt en 
onbewoonbaar verklaarde woningen? Graag een overzicht per provincie en voor de 
provincie West-Vlaanderen een overzicht per gemeente. 
2. De ongeschikt- of onbewoonbaarverklaring gebeurt door de burgemeester of (in 
beroep) door de minister.
a) Hoeveel woningen werden het afgelopen jaar door de burgemeester ongeschikt of 
onbewoonbaar verklaard? Graag een overzicht per provincie en voor de provincie 
West-Vlaanderen een overzicht per gemeente.
b) Hoeveel beroepen werden ingesteld tegen deze beslissingen? Graag een overzicht 
per provincie en voor de provincie West-Vlaanderen een overzicht per gemeente.
c) Hoeveel woningen werden het afgelopen jaar door de minister (in beroep) 
ongeschikt of onbewoonbaar verklaard? Graag een overzicht per provincie en voor 
de provincie West-Vlaanderen een overzicht per gemeente.
3. Is dit een stijging/daling ten opzichte van vorige jaren? 
a) Wat is volgens de minister een mogelijke verklaring hiervoor?
b) Voorziet de minister nog in bijkomende initiatieven hieromtrent? Zo ja, graag een 
plan van aanpak, met timing en budget.
4. Hoeveel woningen zijn er in de periode 2019-2022 geschrapt van de inventaris 
ongeschiktheid en onbewoonbaarheid? Graag een overzicht per provincie en voor de 
provincie West-Vlaanderen een overzicht per gemeente. 
5. In hoeveel gevallen leidde een woningonderzoek tot het ongeschikt of onbewoonbaar 
verklaren van een woning? Graag absolute cijfers en percentages, met indeling per 
provincie en voor de provincie West-Vlaanderen een overzicht per gemeente. 
6. In hoeveel gevallen leidde een woningonderzoek tot het afleveren van een 
conformiteitsattest? Graag absolute cijfers en percentages, met indeling per provincie 
en voor de provincie West-Vlaanderen een overzicht per gemeente.
a) Stelt de minister effecten vast van de gewijzigde voorwaarden op het aantal 
afgeleverde conformiteitsattesten? 
b) Zo ja, is er bijsturing of bijkomende informatiecampagne nodig, gezien de hoge 
woningnood?
7. Voor de opvang van de Oekraïense tijdelijk ontheemden moesten in het voorjaar van 
2022 op korte termijn veel verblijfplaatsen gecreëerd worden. 
a) Hoe ervaart de minister de impact van de Oekraïne-crisis op de krappe 
woningmarkt?
b) Omdat de nood toen hoog was, werd aan deze Oekraïners soms ook verblijf 
gegeven in lang leegstaande woningen, kloosters, voormalige woonzorgcentra 
(wzc’s), bibliotheken of andere openbare gebouwen. Die gebouwen boden wel 
onderdak, maar zijn niet altijd voorzien van (voldoende) sanitaire voorzieningen, 
respect voor persoonlijke levenssfeer en andere zaken die noodzakelijk zijn om te 
voldoen aan de Vlaamse kwaliteitsnormen van een woning.
i. Wordt er in het kader van het duurzaam blijven wonen van deze vluchtelingen 
toezicht uitgeoefend op het voldoen aan de Vlaamse wooneisen?
ii. Zo ja, hoe wordt het toezicht georganiseerd? Met welke frequentie? Graag de 
beschikbare cijfers hierover. Wat kan de minister concluderen uit dat toezicht?
iii. Heeft de minister zicht op het feit of eerder ongeschikt en onbewoonbaar 
verklaarde woningen in orde werden gesteld om bewoning mogelijk te maken? 
Zo ja, graag de cijfers per provincie.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 99 van 21 december 2023
van BRECHT WARNEZ
De cijfers voor 2023 zijn nog niet beschikbaar. De cijfers hieronder gaan, met uitzondering 
van het antwoord op deelvraag 7, bijgevolg over 2022. 
1. In volgende tabel vindt u per provincie het aantal woningen dat eind 2022 opgenomen 
was in de Vlaamse inventaris voor ongeschikte en onbewoonbare woningen. Dit waren 
in totaal 10.065 woningen. 
Provincie Aantal woningen in VIVOO
Antwerpen 2.725
Limburg 898
Oost-Vlaanderen 2.622
Vlaams-Brabant 1.742
West-Vlaanderen 2.078
TOTAAL 10.065
Bijlage 1 bevat deze informatie voor de gemeenten in West-Vlaanderen. 
2. a) In 2022 werden in totaal 4.280 woningen ongeschikt en/of onbewoonbaar verklaard 
door de burgemeester. Onderstaande tabel geeft het overzicht per provincie:
Provincie Aantal woningen met beslissing OO
Antwerpen 1.213
Limburg 349
Oost-Vlaanderen 1.273
Vlaams-Brabant 553
West-Vlaanderen 892
TOTAAL 4.280
Bijlage 2 bevat deze informatie voor de gemeenten in West-Vlaanderen.
b) In 2022 werden in totaal 348 beroepsdossiers opgestart voor 602 unieke woningen. 
Onderstaande tabel geeft het overzicht per provincie: 
Provincie Aantal beroepsdossiers Aantal woningen
Antwerpen 126 210
Limburg 32 48
Oost-Vlaanderen 71 87
Vlaams-Brabant 53 159
West-Vlaanderen 66 98
TOTAAL 348 602
Bijlage 3 bevat deze informatie voor de gemeenten in West-Vlaanderen.
c) In 2022 werden in totaal 399 woningen ongeschikt of onbewoonbaar verklaard bij 
ministerieel besluit. Onderstaande tabel geeft het overzicht per provincie: 
Provincie MB’s met als resultaat OO 
Antwerpen 103
Limburg 31
Oost-Vlaanderen 57
Vlaams-Brabant 110
West-Vlaanderen 98
TOTAAL 399
Bijlage 4 bevat deze informatie voor de gemeenten in West-Vlaanderen.
3. a) Ik vergelijk de cijfers van 2022 met die van 2021, omdat er op 1 januari 2021 een 
grote optimalisatie in werking is getreden m.b.t. de woningkwaliteitsbewaking, 
waarbij onder andere de beoordelingsmethodiek ingrijpend wijzigde. Hierdoor is een 
vergelijking met de resultaten van vroegere jaren niet zinvol.
In 2022 verklaarde de burgemeester 4.280 woningen ongeschikt- en onbewoonbaar, 
terwijl dat er in 2021 3.033 waren. Er werden 348 beroepsdossiers ingesteld voor 
602 unieke woningen. Dat is in de lijn van de cijfers van 2021 (326 beroepsdossiers 
voor 560 unieke woningen). Ook het aantal ongeschikt- en 
onbewoonbaarverklaringen van de minister (399) is van dezelfde grootteorde als het 
cijfer van 2021 (332).
Er zit dus vooral een aanzienlijke stijging in het aantal ongeschikt- en 
onbewoonbaarverklaringen van de burgemeester. Dat aantal lag in 2021 een stuk 
lager dan in 2022. Wellicht is dit het gevolg van de optimalisatie die op 1 januari 
2021 in werking is getreden. Lokale besturen moesten eind 2020 alle lopende 
woningkwaliteitsdossiers volledig afronden, aangezien er vanaf 2021 geen besluiten 
tot ongeschikt- en onbewoonbaarverklaringen meer konden volgen uit procedures 
waarvoor het conformiteitsonderzoek nog in 2020 plaatsvond. Voor alle besluiten tot 
ongeschikt- en onbewoonbaarverklaring die werden genomen in 2021, moest met 
andere woorden ook het conformiteitsonderzoek in 2021 gebeurd zijn en dit aan de 
hand van de nieuwe modellen van technische verslagen. Die omschakeling is 
vermoedelijk de verklaring voor het grote verschil tussen 2021 en 2022. 
b) Zoals ik aangeef in mijn antwoord op deelvraag 3 a) is de regelgeving over de 
woningkwaliteitsbewaking sinds 2021 sterk aangepast. Er kwam een aangepaste 
beoordelingsmethodiek met nieuwe technische verslagen, een afgestemde en 
vereenvoudigde omschrijving van de sleutelbegrippen conformiteit, ongeschiktheid 
en onbewoonbaarheid en een nieuwe, zachte handhavingsprocedure, nl. de 
waarschuwingsprocedure. Dat zorgt voor samenhang tussen de verschillende 
instrumenten van de handhavingspiramide woningkwaliteit. Uit de cijfers van 2022 
blijkt een grote activiteit van de lokale besturen en dit zowel m.b.t. het 
conformiteitsattest (zie mijn antwoord op deelvraag 6) als de handhaving. Die 
coherente handhavingspiramide werpt dus zijn vruchten af. Ik plan dan ook 
hieromtrent geen wijzigingen. Dit jaar zet het agentschap Wonen in Vlaanderen wel 
extra in op de ondersteuning van de gemeenten die het conformiteitsattest 
verplichten. Dat zijn er intussen meer dan 100 en er komen er nog voortdurend bij. 
Ook dat toont aan dat alsmaar meer gemeenten actief op woningkwaliteit inzetten. 
4. In de periode 2019-2022 werden in totaal 13.108 woningen geschrapt van de Vlaamse 
inventaris van ongeschikte en onbewoonbare woningen (VIVOO). Onderstaande tabel 
geeft het overzicht per provincie: 
Provincie Aantal woningen geschrapt van 
VIVOO
Antwerpen 3.023
Limburg 1.159
Oost-Vlaanderen 4.183
Vlaams-Brabant 1.852
West-Vlaanderen 2.891
TOTAAL 13.108
Bijlage 5 bevat deze informatie voor de gemeenten in West-Vlaanderen.
5. In 2022 vonden in totaal 39.340 conformiteitsonderzoeken plaats. Daarvan gaven 5.348 
onderzoeken, hetzij 13,6% van alle onderzoeken, aanleiding tot het ongeschikt en/of 
onbewoonbaar verklaren van een woning. Er kunnen meerdere 
conformiteitsonderzoeken in een woning plaatsvinden alvorens er een besluit wordt 
genomen.
Onderstaande tabel geeft het overzicht per provincie: 
Provincie Alle 
onderzoeken in 
woningen in 
2022Onderzoeken in 
woningen in 
procedures met OO 
als resultaat in 
absolute cijfersOnderzoeken in 
woningen in 
procedures met 
OO als 
resultaat in %
Antwerpen 7.908 1.087 13,7%
Limburg 2.230 541 24,3%
Oost-Vlaanderen 11.524 1.511 13,1%
Vlaams-Brabant 8.884 961 10,8%
West-Vlaanderen 8.794 1.248 14,2%
TOTAAL 39.340 5.348 13,6%
 
Bijlage 6 bevat deze informatie voor de gemeenten in West-Vlaanderen. 
6. Van alle conformiteitsonderzoeken die in 2022 in VLOK werden verwerkt (39.340) 
leidden 17.835 onderzoeken – hetzij 45,3% - tot het afleveren van een 
conformiteitsattest. Er kunnen meerdere conformiteitsonderzoeken in een woning 
plaatsvinden alvorens er een conformiteitsattest wordt afgeleverd.
Onderstaande tabel geeft het overzicht per provincie: 
Provincie  Alle 
onderzoeken in 
woningen in 
2022 Onderzoeken in 
woningen in 
procedures met CA 
als resultaat in 
absolute cijfers Onderzoeken in 
woningen in 
procedures met 
CA als resultaat 
in % 
Antwerpen  7.908 2.620 33,1%
Limburg  2.230 908 40,7%
Oost-Vlaanderen  11.524 5.643 49,0%
Vlaams-Brabant  8.884 4.047 45,6%
West-Vlaanderen  8.794 4.617 52,5%
TOTAAL  39.340 17.835 45,3%
Bijlage 7 bevat deze informatie voor de gemeenten in West-Vlaanderen.
a) Er werd een recordaantal conformiteitsattesten afgeleverd in 2022. Eind 2022 hadden 
in totaal 111.000 huurwoningen in Vlaanderen een geldig conformiteitsattest. Veel 
woningen zijn bij het eerste conformiteitsonderzoek niet volledig in orde, maar 
worden op korte tijd in orde gebracht. Dat is zeker te danken aan de inspanningen 
die lokale besturen leveren om verhuurders goed te informeren en te stimuleren om 
de vastgestelde problemen zo snel mogelijk aan te pakken.  
b) De voornoemde sensibiliserende, proactieve aanpak, met de handhaving als stok 
achter de deur werkt en wordt in alsmaar meer gemeenten toegepast. Een bijsturing 
is dus niet aan de orde, het systeem werkt. De lokale besturen zijn het best geplaatst 
om hierop in te zetten en rond hun gemeentelijke woningkwaliteitsbeleid te 
communiceren, maar we blijven dat proactieve lokale woningkwaliteitsbeleid vanuit 
de Vlaamse overheid wel ondersteunen en versterken. Zo is er sinds het najaar 
opnieuw een campagne rond de gevaren van CO-vergiftiging. Ten aanzien van de 
lokale besturen is er zowel structurele ondersteuning met VLOK, handleidingen, 
modeldocumenten, brochures, de website; als ad hoc ondersteuning op vraag, 
bijvoorbeeld in concrete dossiers, bij de opmaak van gemeentelijke 
woningkwaliteitsreglementen, enzovoort. 
7. In het begin van de Oekraïne-crisis voorzag Vlaanderen op korte termijn een 
stimulerend kader om de lokale besturen toe te laten opvangplaatsen te realiseren. 
Hierbij werd in eerste instantie niet gezocht naar opvangplaatsen op de private 
huurmarkt, wel in bestaande publieke gebouwen zoals oude woonzorgcentra, 
voormalige kloosters, leegstaande sociale woningen enzovoort. Na de nodige 
opknapwerken werden dergelijke locaties ingezet als publieke opvangplaatsen voor de 
ontheemden. Mede doordat het zwaartepunt op de publieke opvang lag, was er weinig 
tot geen sprake van druk op de private huurmarkt. Naarmate het oorlogsconflict blijft 
aanslepen - en de ontheemden genoodzaakt zijn hun verblijf hier aan te houden - is de 
doorstroom naar de private huurmarkt een logische vervolgstap. 
In de beginfase van het conflict werden heel wat publieke opvangplaatsen in Vlaanderen 
opgezet, al dan niet na opknapwerken. Hierbij werd steeds verwacht dat de publieke 
opvangplaatsen voldoende garanties bieden op een gezond en veilig verblijf van de 
ontheemden. De lokale besturen moeten hierop toezien. Zij kunnen de opvangplaatsen 
slechts in de Vlaamse huisvestingstool inbrengen (die naar aanleiding van de Oekraïne-
crisis werd uitgewerkt) na controle op de veiligheid en gezondheid. Het agentschap 
Wonen in Vlaanderen heeft hiertoe een checklist voor de kwaliteit van de opvanglocaties 
opgesteld. Deze checklist wordt gebruikt wanneer de locatie geen woonbestemming 
heeft. De checklist kan door alle initiatiefnemers of aanbieders van opvanglocaties 
worden gehanteerd. Daarnaast werd ook een professionele checklist opgesteld, 
gebaseerd op het reguliere technische verslag (dat de woningcontroleur gebruikt tijdens 
conformiteitsonderzoeken in woningen). Deze professionele checklist is diepgaander en 
kan in VLOK geregistreerd worden. Tot op heden werden in totaal 523 van dergelijke 
checklists ingevoerd in VLOK. 
Het aantal ongeschikte of ongeschikte en onbewoonbare woningen, specifiek bedoeld 
om te voorzien in opvang voor ontheemden, is niet gekend. 
BIJLAGEN
1.Ongeschikte en onbewoonbare woningen West-Vlaanderen
2.Woningen ongeschikt en/of onbewoonbaar verklaard door de burgemeester West-
Vlaanderen
3.Beroepen West-Vlaanderen
4.Woningen ongeschikt en/of onbewoonbaar verklaard door MB West-Vlaanderen
5.Geschrapte woningen inventaris – West-Vlaanderen 
6.Ongeschikt en/of onbewoonbaar verklaren van een woning na conformiteitsonderzoek 
– West-Vlaanderen
7.Verhouding conformiteitsonderzoeken en afgeleverde conformiteitsattesten
