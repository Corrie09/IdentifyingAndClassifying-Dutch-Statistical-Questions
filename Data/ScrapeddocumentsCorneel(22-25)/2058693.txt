title: Aangepaste begeleiding studenten met een functiebeperking - Financiering
thema: Onderwijs en Vorming
pdf link: https://docs.vlaamsparlement.be/pfile?id=2058693
thema link: https://www.vlaamsparlement.be/parlementaire-documenten/schriftelijke-vragen/1814049
SCHRIFTELIJKE VRAAG
nr. 359
van MAAIKE DE VREESE
datum: 19 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Aangepaste begeleiding studenten met een functiebeperking  -  Financiering
Met de invoering van het M-decreet in het leerplichtonderwijs werd de GON-begeleiding 
vanuit het buitengewoon onderwijs in de hogescholen afgeschaft (OD XXVII). De 
aangepaste begeleiding van studenten met een functiebeperking werd vanaf september 
2017 een kerntaak van de instellingen voor hoger onderwijs, binnen de decretale opdracht 
van de diensten Studentenvoorzieningen (stuvo’s) in het kader van het werkveld medische 
en psychologische dienstverlening. 
Sinds 2019 wordt dat bedrag ingevoegd in de sociale toelage van de stuvo’s en is het niet 
meer strikt gekleurd binnen deze sociale toelage (Codex HO Artikel III.67). Voor de 
hogescholen wordt het geraamd op zo’n 10% van de sociale toelage, voor de universiteiten 
bedraagt het iets minder dan 5%. Die extra middelen moeten gelinkt zijn aan maatregelen 
in het beleidsplan van de stuvo en over de besteding moet worden gerapporteerd in het 
jaarverslag.
Voor de verdeling van de middelen onder de instellingen wordt dezelfde methodiek gebruikt 
als die voor de sociale toelage. Dat gebeurt op basis van het aantal opgenomen 
studiepunten OSP. Dat is een schoolgebonden in plaats van een zorggebonden verdeling. 
De focus ligt dus op het geregistreerde aantal studiepunten in plaats van het aantal 
studenten met een functiebeperking. De nieuwe werking zou jaar na jaar geëvalueerd 
worden, gelet op de financieel precairdere situatie van de hogescholen en een mogelijke 
impact ten gevolge van de inkanteling van de hbo5-opleidingen in de hogescholen in 2019.
Door de schoolgebonden verdeling komen de vooropgestelde middelen niet terecht waar 
ze moeten terechtkomen en wordt er geen rekening gehouden met de zorggraad en dus 
het aandeel studenten met een functiebeperking die nood hebben aan extra ondersteuning. 
Instellingen met het hoogste aandeel studenten met een functiebeperking moeten 
verhoudingsgewijs de meeste middelen krijgen, wat nu niet het geval is. 
Bijgevolg is een transparante verdeelsleutel wenselijk. Een methodiek op basis van het 
aandeel studenten met een functiebeperking erkend door het Vlaams Agentschap voor 
Personen met een Handicap (VAPH) leunt daar het dichtst bij aan.
1. Is er daarover al een evaluatie of overleg gebeurd?
2. Welke stappen zal de minister zetten om tot een eerlijke en transparante verdeelsleutel 
te komen, zodat de middelen terechtkomen bij diegenen waarvoor ze bedoeld zijn, 
namelijk studenten met een functiebeperking?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 359 van 19 maart 2024
van MAAIKE DE VREESE
Het klopt dat de vroegere middelen voor GON-begeleiding voor het hoger onderwijs sinds 
2019 ingevoegd zijn in de sociale toelage van de hogescholen en universiteiten. De 
hogescholen en universiteiten voerden al een zorgbeleid voor studenten met 
functiebeperkingen, hierin begeleid door het Steunpunt Inclusief Hoger Onderwijs (SIHO). 
Overeenkomstig artikel II.118 van de Codex Hoger Onderwijs kunnen de bij de sociale 
toelage toegevoegde middelen enkel aangewend worden voor opleidingsgebonden 
materies inzake studenten met functiebeperkingen. Het is dan ook de verantwoordelijkheid 
van de hogeronderwijsinstellingen dat deze middelen terechtkomen bij wie ze terecht 
moeten komen, met name de studenten met een functiebeperking. De 
regeringscommissarissen volgen dit op. 
Sinds de laatste begrotingsopmaak krijgen de STUVO’s jaarlijks 6 miljoen euro extra voor 
kwetsbare studenten.
Ik gaf opdracht aan mijn administratie om de besteding en verdeling van de “vroegere 
GON-middelen” te evalueren. Afhankelijk van die evaluatie kan de volgende regering al 
dan niet de verdeling van deze middelen herzien.
