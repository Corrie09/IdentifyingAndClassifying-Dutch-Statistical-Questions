title: VMM-labo - Versterking
thema: Natuur en Milieu
pdf link: https://docs.vlaamsparlement.be/pfile?id=2018903
thema link: https://www.vlaamsparlement.be/parlementaire-documenten/schriftelijke-vragen/1780708
SCHRIFTELIJKE VRAAG
nr. 142
van STIJN DE ROO
datum: 20 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
VMM-labo  -  Versterking
In de beleids- en begrotingstoelichting (BBT) vermeldt de minister de operationele 
doelstelling ‘OPTIMALISEREN LABOWERKING VLAAMSE OVERHEID’ en stelt: “Ik geef 
verdere uitvoering aan de beslissing om het VMM-labo te behouden en te versterken. Het 
VMM-labo neemt een leidende rol op zich voor de monitoring van (prioritaire) gevaarlijke 
stoffen en andere zeer zorgwekkende stoffen in het watercompartiment. Naast de 
chemische analyses zet ik in op een holistische benadering van het watersysteem en 
initieer ik in dit verband een effect gebaseerde monitoring.”
Door de beslissing van de minister in oktober 2022 werd het labo qua personeelsbestand 
opnieuw op het niveau van 2019 gebracht.
1. Op welke manier zal de minister het VMM-labo precies versterken (VMM: Vlaamse 
Milieumaatschappij)? 
2. Hoeveel personele middelen zijn er nodig om het labo de verwachte rol te kunnen laten 
vervullen op het vlak van ZZS (zeer zorgwekkende stoffen) en EBM (evidence-based 
medicine)? Overweegt de minister daarvoor extra personeel in te zetten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 142 van 20 november 2023
van STIJN DE ROO
Ik ga ervan uit dat u met EBM ‘effect based monitoring’ bedoeld.
De resources om het laboratorium van de Vlaamse Milieumaatschappij (VMM) samen met 
de rest van de MDIAK-keten1 te verzekeren, hebben zowel betrekking op werkings-, 
investerings- als personele middelen en op het feit dat het labo zich verder specialiseert in 
de analyse van alle componenten van de kaderrichtlijn Water, Watch List-stoffen, emerging 
pollutants, … zowel in water als biota en passive sampling.
Bij de begrotingsopmaak 2023 werd 2 miljoen euro extra aan middelen voorzien. De VMM 
meldt mij dat vanaf de toezegging van dit extra budget 9 personeelsleden ter 
ondersteuning van het labo werden aangeworven. Het totaal aantal personeelsleden is 
hiermee terug op hetzelfde niveau als voor de besparingen, t.t.z. de situatie van 2019. 
Navraag bij de VMM leert ook dat in 2023 door middel van een eenmalige injectie van 
919.000 euro de achterstand in het investeringsprogramma werd weggewerkt, het 
werkingsbudget van het VMM-laboratorium – d.i. 2.566.000 euro – op peil werd gehouden, 
en voor de meest urgente versterking van de MDIAK-keten 12 personeelsleden werden 
aangeworven. Volgens de VMM dringt een verdere versterking van de MDIAK-keten zich 
nog op voor o.a. zeer zorgwekkende stoffen en grondwater. Hiervoor werden al 6 functies 
vacant verklaard, maar werden nog geen geschikte kandidaten gevonden. Met deze 
ingrepen is het labo op kruissnelheid om maximaal de verwachte rol in te vullen en heeft 
de VMM de meest urgente personeelsnoden van de MDIAK-keten ingevuld.
1 MDIAK-keten: dit is de volledige procesketen van monitoring over het produceren van data tot kennisopbouw. 
Het VMM-labo maakt hier inherent deel van uit en zorgt er voor dat water- en luchtstalen worden geanalyseerd 
waarbij data worden geproduceerd.
