title: Phoenixgebouw - Beeldhouwwerk Olivier Strebelle
thema: Cultuur
Vlaamse administratie
pdf link: https://docs.vlaamsparlement.be/pfile?id=2051317
thema link: https://www.vlaamsparlement.be/parlementaire-documenten/schriftelijke-vragen/1812918
SCHRIFTELIJKE VRAAG
nr. 176
van MIEKE SCHAUVLIEGE
datum: 14 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Phoenixgebouw  -  Beeldhouwwerk Olivier Strebelle
Tussen 2002 en 2017 zetelde de Vlaamse Gemeenschap in het Phoenixgebouw. In het 
gebouw bevonden zich toen het beleidsvoorbereidende Departement Ruimtelijke Ordening, 
Wonen en Onroerend Erfgoed (RWO)), de beleidsuitvoerende agentschappen van dit 
beleidsdomein en de wetenschappelijke instelling Vlaams Instituut voor het Onroerend 
Erfgoed (VIOE), en na verschillende hervormingen onder andere ook het agentschap 
Onroerend Erfgoed.
Bezoekers aan het Phoenixgebouw herinneren zich ongetwijfeld het grote bronzen beeld in 
de inkomhal. Het gaat om een beeld van Olivier Strebelle (1927-2017) dat wellicht behoort 
tot de reeks Anthropomotion uit de jaren â€™60. Olivier Strebelle is een van de belangrijkste 
Belgische beeldhouwers uit de tweede helft van de 20e eeuw. Hij vertoefde in 
kunstenaarskringen met onder andere Pierre Alechinsky, Reinhoud en Christian 
Dotremont. Tussen 1953 en 1961 was hij docent aan het Antwerpse Hoger Instituut.
Merkwaardig is toch wel dat dit verplaatsbare beeld, en dus roerend erfgoed, bij de verhuis 
van de diensten van de Vlaamse Gemeenschap in augustus 2017 niet samen met de 
ongeveer 750 ambtenaren van het Phoenixgebouw naar het Herman Teirlinckgebouw 
verhuisde. Momenteel kan men het beeld nog altijd aantreffen in het Phoenixgebouw, waar 
nu verschillende private spelers hun kantoor hebben (zie foto als bijlage).
1. Wie is eigenaar van het bronzen beeld van Olivier Strebelle in het Phoenixgebouw?
2. Als het beeld eigendom is van de Vlaamse overheid, waarom bevindt het zich dan nog 
in het Phoenixgebouw, waar geen Vlaamse diensten zijn gehuisvest? Waarom kan het 
beeld niet in een gebouw met Vlaamse administratie worden opgenomen?
3. Wat zijn in voorkomend geval de afspraken met de eigenaar en gebruikers van het 
Phoenixgebouw?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 176 van 14 maart 2024
van MIEKE SCHAUVLIEGE
1-3. Het bronzen beeld van Olivier Strebelle in het Phoenixgebouw is geen eigendom 
van de Vlaamse overheid, maar van de eigenaar van het Phoenixgebouw, Baloise.
