title: Hervorming Europese uitbreidingsstrategie in het nieuwe werkprogramma van de Europese Commissie - Prioritaire dossiers voor Vlaanderen
thema: Europese instellingen
pdf link: https://docs.vlaamsparlement.be/pfile?id=2051294
thema link: https://www.vlaamsparlement.be/parlementaire-documenten/schriftelijke-vragen/1806622
SCHRIFTELIJKE VRAAG
nr. 149
van KARL VANLOUWE
datum: 27 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Hervorming Europese uitbreidingsstrategie in het nieuwe werkprogramma van de Europese 
Commissie  -  Prioritaire dossiers voor Vlaanderen
Afgelopen maand januari publiceerde het Departement Kanselarij en Buitenlandse Zaken, 
als reactie op het werkprogramma van de Europese Commissie 2024 ‘Vandaag resultaten 
boeken om klaar te zijn voor morgen’, een selectie van punten die de Vlaamse Regering 
als prioritair beschouwt. 
De Vlaamse Regering hecht in haar regeerakkoord namelijk belang aan een proactieve 
opvolging van de Europese agenda, onder meer door actief in te spelen op de Europese 
actualiteit en het jaarlijkse werkprogramma van de Europese Commissie. De beleidsnota 
van Vlaams minister-president Jan Jambon bevestigt dat aan de hand van het jaarlijkse 
werkprogramma van de Europese Commissie, de Vlaamse Regering de dossiers bepaalt 
waarop zij prioritair wenst in te zetten. 
Niet alleen dit jaar, maar ook de voorbije jaren bepaalde de Vlaamse Regering op basis 
van het Commissie Werkprogramma enerzijds de relevante dossiers voor Vlaanderen 
(dossiers die betrekking hebben op de bevoegdheden van Vlaanderen) en anderzijds de 
prioritair relevante dossiers (dossiers met potentieel grote gevolgen voor Vlaanderen). 
Deze prioritaire initiatieven worden met bijzondere aandacht opgevolgd binnen de Vlaamse 
administratie en de Vlaamse Regering.
Dit jaar werden er negen prioritaire dossiers bepaald, waaronder EU-initiatieven rond 
waterweerbaarheid, biotechnologie en biomanufacturing, maar ook vindt de Vlaamse 
Regering het opstellen van een Europese industriële defensie prioritair en houdt ze de 
mededelingen over eventuele hervorming rond de uitbreiding van de EU in het oog.
1. Kan de minister-president een toelichting geven over de keuze om hervormingen en 
beleidsevaluaties voor de uitbreiding van de EU als een van de negen prioritaire 
dossiers te bepalen voor Vlaanderen?
2. Kan de minister-president verduidelijken op welke zaken de Vlaamse Regering voor 
wat betreft hervormingen voor de uitbreiding van de EU proactief wil inspelen? Zijn er 
al specifieke acties en beleidsplannen opgemaakt om met Vlaanderen kracht te zetten 
achter dat Europese initiatief?
3. Wat is het standpunt van de Vlaamse Regering ten opzichte van een hervorming van 
de Europese uitbreidingsstrategie? Is er een gezamenlijk standpunt en visie rond zo’n 
hervorming tussen de verschillende regeringen in ons land? 
4. Wat zijn onze defensieve en offensieve belangen bij zo’n hervorming of bij een nieuwe 
Europese uitbreidingsstrategie?
5. Heeft de Vlaamse Regering al overleg gehad met buurlanden of andere lidstaten over 
dit dossier?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 149 van 27 februari 2024
van KARL VANLOUWE
1-5. Naar jaarlijkse gewoonte screende de Vlaamse overheid het werkprogramma van de 
Europese Commissie op voor Vlaanderen relevante initiatieven en werd per weerhouden 
initiatief een eerste inschatting gemaakt. Per initiatief werd een beleidsdomein 
aangeduid dat het dossier trekt binnen de Vlaamse overheid. Vervolgens duidde de 
Vlaamse Regering de prioritaire initiatieven aan. 
EU-uitbreiding is van strategisch belang voor de EU en voor Vlaanderen. De 
agressieoorlog van Rusland tegen Oekraïne heeft een nieuwe dynamiek teweeggebracht 
in het EU-uitbreidingsbeleid ten aanzien van de landen aan de oostgrens van de EU en 
de Westelijke Balkan. De Europese staatshoofden en regeringsleiders spreken in de 
gezamenlijke verklaring van Granada op 6 oktober 2023 over EU-uitbreiding als “een 
geostrategische investering in vrede, veiligheid, stabiliteit en welvaart”. Ze stellen 
eveneens dat zowel de EU als de toekomstige lidstaten klaar moeten zijn voor een 
verdere uitbreiding. Voor de Vlaamse Regering is het dan ook zeer belangrijk dat de EU 
zelf intern de nodige voorbereidingen treft en hervormingen doorvoert.
Defensief gezien is het waarborgen van de werking van de interne markt en het 
beschermen van het budget, de rechtsstaat en de veiligheid van de EU belangrijk. 
Tegelijkertijd biedt EU-uitbreiding ook offensieve mogelijkheden voor Vlaanderen, met 
name op het gebied van de interne markt, die kansen kan creëren voor onze 
exportgerichte bedrijven. 
Wat het proces van toetreding tot de EU betreft, dienen voor de Vlaamse Regering een 
aantal beginselen nageleefd te worden. Het leidend beginsel is dat kandidaat-lidstaten 
in het toetredingsproces stappen voorwaarts zetten op basis van verdiensten (‘merit-
based’). Dit beginsel werd door de staatshoofden en regeringsleiders herbevestigd in de 
verklaring van Granada. De weg naar EU-lidmaatschap hangt dus af van het succesvol 
doorvoeren van grondige en duurzame hervormingen inzake de rechtstaat, 
democratische instellingen, fundamentele waarden, een goed werkende markteconomie 
en de strijd tegen corruptie en georganiseerde misdaad. De opstart van de 
onderhandelingen over de toetreding tot de EU houdt dus geen automatisch 
lidmaatschap in van de Unie.  
Verder moet het toetredingsproces omkeerbaar zijn, wat betekent dat er ook stappen 
achteruit kunnen gezet worden als er sprake is van een terugval in de vereiste 
hervormingen. De EU-lidstaten dienen evenwel te bekijken hoe ze binnen deze 
algemene beginselen het toetredingsproces kunnen optimaliseren.
De EU dient daarnaast ook zelf intern de nodige voorbereidingen te treffen en 
hervormingen door te voeren parallel aan het toetredingsproces van de kandidaat-
lidstaten. De verklaring van Granada spreekt over “het bepalen van 
langetermijnambities voor de EU en hoe we deze kunnen verwezenlijken”. Daarnaast 
bepaalt de EU dat het beleid geschikt moet zijn voor de toekomst en duurzaam 
gefinancierd op basis van de waarden waarop de Unie berust met behoud van het 
doeltreffend functioneren van de EU-instellingen.
Voor de Vlaamse Regering is het belangrijk dat de EU kwaliteitsvolle impactanalyses 
maakt van de EU-uitbreiding op het beleid van de EU als geheel, de lidstaten en regio’s. 
De uitvoering van die analyses dient te gebeuren met aandacht voor de effecten op de 
interne markt, de vier vrijheden, fundamentele waarden, de rechtsstaat, het 
gemeenschappelijk landbouwbeleid, het cohesiebeleid en het gemeenschappelijk 
buitenlands en veiligheidsbeleid. De analyses moeten ook de implicaties voor het EU-
budget omvatten.
Wat betreft het functioneren van de Europese instellingen in een EU met een toenemend 
aantal lidstaten, meent de Vlaamse Regering dat hervormingen die daartoe zouden 
nodig zijn in eerste instantie dienen gezocht te worden binnen de mogelijkheden die de 
bestaande verdagen bieden. Tijdens de vergadering van de Directie-Generaal Europese 
Zaken en Coördinatie van 17 november 2023 bleek dat de visies van de verschillende 
regeringen in ons land over uitbreiding grotendeels overeenkomen. 
De Vlaamse Regering bespreekt in ontmoetingen met andere lidstaten en Europese 
regio’s de uitbreiding van de Europese Unie wanneer dit passend is.
