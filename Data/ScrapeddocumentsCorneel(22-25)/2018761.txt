title: Wijzigingen Spartacusproject - Schadeclaim van gemeente Maastricht
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018761
thema link: https://www.vlaamsparlement.be/parlementaire-documenten/schriftelijke-vragen/1781969
SCHRIFTELIJKE VRAAG
nr. 264 
van MARINO KEULEN
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wijzigingen Spartacusproject  -  Schadeclaim van gemeente Maastricht
In verband met Spartacus, het project dat Limburg de nodige ontsluiting moet bezorgen 
omdat de NMBS meer dan een eeuw blijft falen, zal er nog veel water door de Maas vloeien 
langs de landsgrens eer er geland wordt.
 
De verschillende projectwijzigingen - eerst aan Nederlandse kant en daarna aan Vlaamse 
kant - resulteerden in schadeclaims en schadevergoedingen. Over de laatste wijziging lijkt 
echter nog geen akkoord gevonden. Wel heeft Vlaanderen al 3 miljoen euro teruggegeven 
aan Maastricht die betaald was aan Vlaanderen als schadeloosstelling omdat een deel van 
de tramlijn in Maastricht moest worden ingekort.
 
Er blijft blijkbaar nog discussie over 19,6 miljoen euro waarvoor Vlaanderen volgens 
Maastricht nog in het krijt staat. Pogingen de zaak in overleg op te lossen, leverden niets 
op.
 
Nu is blijkbaar het geduld van de gemeente Maastricht op en daagt ze Vlaanderen voor de 
rechter om Vlaanderen te dwingen de geëiste 19,6 miljoen euro te betalen. De redenering 
is dat Vlaanderen contractbreuk doet. Die intentie bleek alvast uit een brief van 
burgemeester Wim Hillenaar die aan de Maastrichtse gemeenteraad gericht was.
1. Er zijn besprekingen geweest om een oplossing te vinden, waar liep het spaak?
2. Kan de minister het standpunt van de gemeente Maastricht schetsen?
3. Zal de minister nog pogingen doen om tot een verzoening te komen of lijkt dat niet 
meer haalbaar?
4. Als het dan toch tot een rechtszaak komt, wat is de geschatte duurtijd van zo’n 
procedure?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 264 van 23 november 2024
van MARINO KEULEN 
1-3.Momenteel is nog geen sprake van een gerechtelijke procedure. Er worden 
gesprekken gevoerd met de Nederlandse partners met het oog op een regeling in der 
minne waarbij beide partijen het belang van grensoverschrijdend openbaar vervoer 
erkennen. 
4. De doorlooptijd van een gerechtelijke procedure is moeilijk te voorspellen.  
