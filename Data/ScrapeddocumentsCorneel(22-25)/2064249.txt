title: Successierechten - Verdeling
thema: Financiën
pdf link: https://docs.vlaamsparlement.be/pfile?id=2064249
thema link: https://www.vlaamsparlement.be/parlementaire-documenten/schriftelijke-vragen/1824010
SCHRIFTELIJKE VRAAG
nr. 269
van KIM DE WITTE
datum: 26 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Successierechten  -  Verdeling
Onlangs bleek uit onderzoek door de krant De Tijd dat meer dan vijfhonderd rijke families 
in België successierechten ontlopen via private stichtingen. Verder blijkt dat twee op de 
drie familiale stichtingen zich bevinden in Vlaanderen. In het Vlaamse Gewest worden de 
successierechten beheerd door de Vlaamse Belastingdienst (VLABEL).
1. Hoe waren de aangegeven bedragen van de nalatenschappen verdeeld in de afgelopen 
5 jaar waarvoor er gegevens beschikbaar zijn, opgesplitst volgens het bedrag? 
2. Hoe waren de successierechten verdeeld in de afgelopen 5 jaar waarvoor er gegevens 
beschikbaar zijn? Graag opgesplitst volgens het bedrag.
3. Kan de minister bij het verstrekken van de gegevens het totaalaantal nalatenschappen, 
de gemiddelde standaardafwijking en een onderverdeling bezorgen voor:
a) percentiel 1;
b) percentiel 5;
c) percentiel 10;
d) percentiel 25;
e) percentiel 50;
f) percentiel 75;
g) percentiel 90;
h) percentiel 95;
i) percentiel 99?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 269 van 26 april 2024
van KIM DE WITTE
In de tabel in bijlage worden voor aanslagjaren 2019-2023 de nalatenschappen waarvoor 
een aangifte werd ingediend verdeeld volgens de gevraagde percentielen op basis van het 
belastbaar vermogen.1 
Voor elke groep werd het aantal dossiers berekend, de bovengrens van de groep, het 
gemiddelde belastbaar vermogen binnen de groep, de standaarddeviatie, het totale 
belastbare vermogen en de te betalen erfbelasting voor de groep.
Een voorbeeld: in 2019 waren er 14.016 dossiers tussen percentiel 25 en percentiel 50. 
De bovengrens van het belastbaar vermogen van deze groep dossiers bedraagt 138.784 
euro. Dat is dus het mediaan belastbaar vermogen voor 2019. Het gemiddelde belastbaar 
vermogen van de dossiers P25-P50 bedraagt 94.772 euro en de standaardafwijking 26.378 
euro. De 14.016 dossiers vertegenwoordigen een totaal belastbaar vermogen van 
1.328.326.328 euro waarop in totaal 62.475.695 euro aan erfbelasting moet worden 
betaald.
Gelet op de aangiftetermijn en de tijd die nodig is voor de verwerking van een dossier zijn 
de cijfers voor aanslagjaar 2023 nog niet volledig.
BIJLAGE
Overzicht belastbare vermogens per aanslagjaar en per percentiel (aantal, bovengrens, 
gemiddelde, standaardafwijking, totaal belastbaar vermogen, totaal erfbelasting)
1 Aangezien in 6 à 7% van de dossiers een nulaangifte wordt ingediend (d.i. er is geen belastbaar 
vermogen) kan geen onderscheid gemaakt worden tussen percentiel 1 en percentiel 5.
