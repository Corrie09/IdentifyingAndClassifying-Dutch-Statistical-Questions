title: Publieksdiplomatie - Fayatbeurzen
thema: Buitenlands beleid
pdf link: https://docs.vlaamsparlement.be/pfile?id=2008818
thema link: https://www.vlaamsparlement.be/parlementaire-documenten/schriftelijke-vragen/1774156
SCHRIFTELIJKE VRAAG
nr. 37
van KARL VANLOUWE
datum: 20 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Publieksdiplomatie  -  Fayatbeurzen
De Vlaamse Regering heeft verschillende samenwerkingsprogramma’s met niet-statelijke 
actoren die Vlaanderen op de kaart moeten zetten in het buitenland. Als het aankomt op 
publieksdiplomatie, zet de Vlaamse Regering sterk in op het ondersteunen van Vlamingen 
die hun opleiding en loopbaan internationaal willen oriënteren.
In de eerste plaats zijn er de Fayatbeurzen. Met die beurzen krijgen talentvolle studenten 
de kans om verder te studeren aan de beste onderwijsinstellingen ter wereld. Tegelijk 
helpen ze mee het imago van Vlaanderen als innovatieve topregio op de kaart te zetten. 
Op 6 juli 2023 werden de beurzen voor de tweede lichting uitgereikt aan 25 studenten.
1. Kan de minister-president per lichting een overzicht geven van het aantal studenten 
dat deelnam aan de selectieprocedure van de Fayatbeurzen? 
2. Graag ook toelichting bij de voorafgaande opleidingen van die studenten.
3. Voor de verschillende lichtingen graag ook toelichting bij de instellingen en 
programma’s van de studenten, alsook de landen waar ze naartoe trekken.
4. Hoe evalueren de alumni van de voorbije lichtingen hun deelname? Wordt er een 
netwerk uitgebouwd en zo ja, op welke manier wordt dat netwerk dan gefaciliteerd of 
ondersteund?
5. In september 2023 zou een volgende ronde plaatsvinden. 
Kan een stand van zaken worden gegeven? Op welke manier werd de oproep of ronde 
bekendgemaakt?
6. Hoe evalueert de minister-president het succes en het concept van de Fayatbeurzen?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 37 van 20 oktober 2023
van KARL VANLOUWE
1. In 2022 waren er uitzonderlijk twee oproepen, één in het voorjaar en één in het najaar. 
In het voorjaar dienden 59 studenten een aanvraag in. In het najaar dienden 251 
studenten een aanvraag in. 
2. De voorafgaande masteropleidingen van de aanvragers met een ontvankelijk dossier 
kan u raadplegen in bijgevoegde bijlage. 
3. U kan de gevraagde informatie raadplegen via deze link. 
4. De ontvangen feedback is erg positief en zeer lovend. De alumni geven aan dat ze 
dankzij deze beurs in contact zijn gekomen met internationale topstudenten, 
professoren, bedrijven en onze Vlaamse vertegenwoordiging. Dit maakt dat zij kunnen 
terugvallen op een breed netwerk, wat hen kan helpen in hun toekomstige carrière. 
Mijn diensten faciliteren het Fayat-alumininetwerk door alumni in contact te brengen 
met de huidige lichting laureaten en de vertegenwoordiging van Vlaanderen in het 
buitenland. Zo organiseren mijn diensten evenementen waarbij de huidige lichting 
Fayatlaureaten op uitnodiging van een Vlaamse vertegenwoordiging werkt rond 
welbepaalde transversale thema’s, zoals artificiële intelligentie. Daarbij betrekken de 
Vlaamse vertegenwoordigingen Fayatalumni die expertise hebben op het thema. Ook 
delen mijn diensten relevante informatie in een LinkedIn groep.
5. De aanvraagperiode loopt nog tot en met 1 december 2023. Op 3 november 2023 
hebben mijn diensten 170 dossiers ontvangen.
Bij de lancering van een nieuwe oproep wordt gebruikt gemaakt van een 
communicatiecampagne op verschillende sociale mediakanalen. Daarnaast brengen 
mijn diensten de stakeholders op de hoogte en reiken hen verschillende instrumenten 
aan om informatie met betrekking tot de Fayatbeurzen te verspreiden via hun interne 
communicatiekanalen. Zo is er regelmatig contact met de dienst internationalisering 
van de Vlaamse hogeronderwijsinstellingen. Mijn diensten nemen ook deel aan 
beurzen en infosessies over studeren in het buitenland georganiseerd door de 
hogeronderswijsinstellingen. Ten slotte mag de mond-tot-mondreclame van de huidige 
laureaten niet onderschat worden.
6. De Fayatbeurzen zijn een succesvol concept gegeven de stijgende populariteit van de 
beurzen en de positieve feedback van de alumni. Het programma staat nog steeds in 
de kinderschoenen maar heeft een groot groeipotentieel. Ik constateer dat het 
beurzenprogramma haar vooropgestelde doelstellingen bereikt. Deze doelstellingen 
zijn: 
•Financiële barrières in de mate van het mogelijke wegnemen opdat talentvolle 
studenten kunnen studenten aan buitenlandse topinstellingen; 
•Een internationaal netwerk van talentvolle Vlaamse studenten en alumni 
uitbouwen in verschillende vakgebieden;
•Het imago van Vlaanderen verder versterken in het buitenland.
BIJLAGE
De masteropleidingen gevolgd door de aanvragers van een Fayatbeurs met een 
ontvankelijk dossier
