title: Organisatie sportevenementen - Subsidies
thema: Sport
pdf link: https://docs.vlaamsparlement.be/pfile?id=2051359
thema link: https://www.vlaamsparlement.be/parlementaire-documenten/schriftelijke-vragen/1807150
SCHRIFTELIJKE VRAAG
nr. 326
van ROBRECHT BOTHUYNE
datum: 28 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Organisatie sportevenementen  -  Subsidies
Sport Vlaanderen is ervan overtuigd dat sportevenementen mensen aanzetten tot sporten 
en subsidieert daarom, onder bepaalde voorwaarden, organisatoren van 
sportevenementen. Private organisaties met rechtspersoonlijkheid kunnen een 
subsidieaanvraag indienen maar ook lokale besturen komen in aanmerking. Voor 
internationale (top)sportevenementen gelden specifieke voorwaarden.
1. Hoeveel dossiers met de vraag tot subsidiëring van sportevenementen werden in 2020, 
2021, 2022 en 2023 ingediend? Graag totaalaantal per jaar en opdeling naar:
a) sporttak/sportfederatie;
b) internationale/nationale wedstrijd;
c) subsidiebedrag per sportevenement.
2. Hoeveel dossiers met de vraag tot subsidiëring van sportevenementen werden in 2020, 
2021, 2022 en 2023 geweigerd? Graag totaalaantal per jaar en opdeling naar:
a) sporttak/sportfederatie;
b) internationale/nationale wedstrijd;
c) geweigerd subsidiebedrag per sportevenement.
3. Wat is de top drie van redenen van weigering van een aanvraagdossier? Graag top 3 
per jaar.
4. Hoeveel dossiers met de vraag tot subsidiëring van sportevenementen werden in 2020, 
2021, 2022 en 2023 gehonoreerd? Graag totaalaantal per jaar en opdeling naar:
a) sporttak/sportfederatie;
b) internationale/nationale wedstrijd;
c) toegestaan subsidiebedrag per sportevenement.
5. Hoe en met inzet van welke middelen (budget en mankracht) evalueert Sport 
Vlaanderen of dergelijke gesubsidieerde sportevenementen de sportparticipatie van de 
Vlamingen verhogen?
6. Wie bereikt men (niet) met die gesubsidieerde sportevenementen en hoe wordt dat 
gemeten?
7. Hoe evalueert de minister de doeltreffendheid van het subsidiereglement in het 
realiseren van de doelstelling van het Vlaamse sportbeleid om zo veel mogelijk 
Vlamingen levenslang gezond te laten sporten?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 326 van 28 februari 2024
van ROBRECHT BOTHUYNE
1, 2. en 4. In bijlage 1 wordt een oplijsting gemaakt van alle subsidies die bij Sport 
Vlaanderen aangevraagd werden voor sportevenementen in de kalenderjaren 2020 tot 
en met 2023. 
In het tabblad ‘samenvatting 2020-2023' wordt per kalenderjaar een overzicht geboden 
van het totaal aantal subsidieaanvragen die werden
-ingediend en ontvankelijk
-geweigerd: niet ontvankelijk of niet weerhouden
-gehonoreerd: weerhouden voor een toelage.
Het tabblad ‘alle evenementen’ biedt een gedetailleerd overzicht van elke 
subsidieaanvraag tussen 2020 en 2023. met daarbij:
-Naam van het evenement
-Sporttak 
-Toegekend subsidiebedrag (indien weerhouden)
Een opsplitsing tussen nationale en internationale wedstrijden is niet mogelijk omdat dit 
in het databeheer niet apart bijgehouden wordt.
3. Aanvraagdossiers voor sportevenementen die niet voldoen aan de reglementaire 
voorwaarden, komen niet in aanmerking voor een subsidie. Om te beginnen worden 
aanvragen (in zowel 2020, 2021, 2022 als 2023) geweigerd die niet-ontvankelijk zijn 
om diverse redenen.  De top 3 van weigeringen is: 
- De verkeerde indienronde: niet aangevraagd in de toegelaten periode of dubbel 
ingediend 
- Het evenement behoort tot de basiswerking van de federatie
- De organisator is een feitelijke vereniging of eenmanszaak. 
5. Sport Vlaanderen evalueert de ondersteunde evenementen vooral aan de hand van de 
reglementaire verantwoordingsstukken die ingediend moeten worden in functie van 
uitbetaling van de toegekende subsidie.  Dit evaluatiedocument omvat enerzijds een 
inhoudelijk verslag en anderzijds een financiële afrekening van de gemaakte kosten ten 
belope van minimaal het toegekende subsidiebedrag.
Daarnaast worden geregeld plaatsbezoeken gedaan aan het evenement door 
medewerkers van Sport Vlaanderen.  De focus ligt daarbij minder op jaarlijks 
terugkerende en gekende evenementen, maar vooral op nieuw gesubsidieerde 
evenementen en twijfelgevallen qua dossierkwaliteit.
Deze opdrachten gebeuren binnen de bestaande taakstelling van de 
dossierverantwoordelijken en vergen ook geen apart werkingskrediet.
Er gebeurt geen specifieke meting van het sportparticipatiegedrag als gevolg van 
financiële ondersteuning van sportevenementen door de Vlaamse overheid.  Qua directe 
output kan men de effectieve sportdeelnamecijfers van alle ondersteunde evenementen 
optellen om de impact aan te tonen. Het is evenwel zeer moeilijk om op microniveau 
het causaal effect te meten van de organisatie van een sportevenement op het 
sportgedrag van de burgers.  
6. Door het subsidiëren van sportevenementen ondersteunen we de organisatoren die 
volgende doelgroepen op uiteenlopend niveau bereiken:
-Wereld- en Europese kampioenschappen in Olympische en Paralympische 
disciplines
-Wereld- en Europese kampioenschappen in niet-olympische disciplines
-Internationale topsportevenementen
-Internationale sportevenementen (doelgroepen)
-Sportevenementen met een bovenlokale uitstraling (competitief en/of recreatief)
-G-sportevenementen (laagdrempelig of internationaal).
Bij de eerste categorieën bereiken we hoofdzakelijk (internationale) topsporters. Maar 
hier komen ook de toeschouwers bij als doelgroep van deze evenementen.    Bij 
sportevenementen met een bovenlokale uitstraling zijn dit enerzijds competitiespelers 
in een specifieke sporttak en anderzijds breedtesporters in de recreatieve evenementen.
Het type aanvrager verraadt ook vaak de beoogde doelgroep: als een sportclub of 
sportfederatie de organisator is, gaat dit overwegend om aangesloten leden in hun eigen 
(uni)sportdiscipline terwijl bijvoorbeeld bij organisatoren van recreatieve 
loopwedstrijden de doelgroep doorgaans de brede, sportieve bevolking is (al dan niet in 
leeftijdscategorieën opgesplitst).
7. De subsidiëring van sportevenementen maakt onderdeel uit van de sportpromotionele 
doelstellingen van Sport Vlaanderen. Ten eerste helpt de ondersteuning van bovenlokale 
sportevenementen met een competitief of recreatief karakter mee om volgende 
doelstellingen te realiseren: 
-De participatie van sporters verhogen: door de organisatie van recreatieve en/of 
competitieve sportevenementen kunnen sporters toeleven naar een evenement, 
plezier beleven aan een groepsgebeuren, zich meten met andere sporters, enz... 
Sporters kunnen aangetrokken worden om meer of anders te sporten door een 
verruiming van het sportaanbod (nieuwe vormen van sportbeoefening, andere 
sportvorm,….). 
-Het aanzetten tot sportparticipatie van niet-sporters: attractieve sportevenementen 
kunnen een sporttak in de kijker plaatsen en interesse opwekken van niet-sporters. 
Zeer gerichte initiatieven om een actieve betrokkenheid en het aanzetten tot 
sportbeoefening te stimuleren voor, tijdens of na (top)sportevenementen is 
noodzakelijk om in dit opzet te slagen. Niet-sporters kunnen aangetrokken worden 
tot sportbeoefening door een verruiming van het sportaanbod en door in contact te 
komen met nieuwe sportdisciplines of sporttakken, vernieuwende vormen van 
sportbeoefening, andere sportvormen, enz...
-Branding van het Vlaamse sportbeleid: door de ondersteuning van 
sportevenementen kan het Vlaams sportbeleid zichtbaar gemaakt worden en kunnen 
ook andere activiteiten/initiatieven van het sportbeleid en Sport Vlaanderen 
gekoppeld en onder de aandacht gebracht worden om op die manier een echte 
sportmentaliteit te creëren in Vlaanderen met als doel zoveel mogelijk mensen te 
bereiken, hen te overtuigen van het belang van sport en hen daartoe ook de nodige 
kansen te bieden. 
-Het verhogen van de maatschappelijke relevantie van sport: door de ondersteuning 
van evenementen willen we de maatschappelijke relevantie van sport verhogen door 
aandacht te schenken aan diverse kansengroepen, aan de economisch waarde van 
sport en de ecologische verantwoordelijkheid van de sportsector. 
-Focusbeleid voeren: sinds 2022 willen we bijvoorbeeld de sportparticipatie van 
vrouwen en meisjes extra aanmoedigen door evenementorganisatoren te 
ondersteunen voor het nemen van nieuwe initiatieven of voor het opwaarderen van 
bestaande initiatieven gericht op vrouwen/meisjes.
Ten tweede, de ondersteuning van internationale topsportevenementen draagt op zich 
ook bij om de doelstellingen rond gezond en levenslang sporten te bereiken.  Door de 
ondersteuning en het faciliteren van topsportevenementen kan Vlaanderen zich 
profileren als regio waar topsport een belangrijke plaats inneemt. Goed georganiseerde 
en aantrekkelijke sportevenementen kunnen bijdragen aan de uitstraling van 
Vlaanderen in binnen- en buitenland. Bovendien mag de vliegwielfunctie van topsport 
niet onderschat worden.  De voorbeeldfunctie van eigen topsporters (bv. in gymnastiek, 
tennis, wielrennen) is groot en zorgt voor toegenomen belangstelling en dito 
ledenaantallen in die succesvolle sporten. 
BIJLAGEN
1.Overzicht gesubsidieerde sportevenementen 2020-2023.
