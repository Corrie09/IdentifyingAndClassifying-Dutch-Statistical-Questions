title: Verkeersveiligheid - Dataverwerving
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082865
thema link: https://www.vlaamsparlement.be/parlementaire-documenten/schriftelijke-vragen/1836509
SCHRIFTELIJKE VRAAG
nr. 52
van ANDY PIETERS
datum: 30 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Verkeersveiligheid  -  Dataverwerving
In het verleden werden in samenwerking met Waze mogelijkheden onderzocht voor 
gegevensuitwisseling om zo verkeersveiligheidswinsten te boeken. Daarnaast werden met 
FEBIAC (Fédération belge de l’Industrie de l’Automobile et du Cycle) gesprekken gevoerd 
over de mogelijkheden om de gegevens uit rijveiligheidssystemen en remsystemen te 
gebruiken, via de IBM SMAS-tool (SMAS: Smarter Mobility Analytics Studio), om zicht te 
krijgen op zogenaamde grijze punten.
Het beperken van zwaar verkeer in stedelijke gebieden is ook een belangrijk aandachtspunt 
in verband met verkeersveiligheid. De vorige minister van Mobiliteit en Openbare Werken, 
Lydia Peeters, had in dat kader vlak na haar aantreden al aangekondigd om 
technologiebedrijven zoals Waze en Google te benaderen met als doel hun routeplanners 
aan te passen, zodat zwaar verkeer niet langer door onze stadskernen en 
schoolomgevingen wordt gestuurd.
Het is van belang dat gevaarlijke zones geïdentificeerd worden zodat beschikbare middelen 
efficiënt ingezet kunnen worden om die situaties te verbeteren. We moeten ons dan ook 
blijven engageren om de vinger aan de pols te houden en het gebruik van data in het 
verkeer maximaal te benutten ten voordele van de verkeersveiligheid.
1. Is de minister van plan om dat beleid voort te zetten en overweegt zij daarbij 
bijkomende initiatieven?
2. Plant de minister nog bijkomende gesprekken in het kader van datagebruik in het 
verkeer? Zo ja, welke?
3. Hoe staat het met de maturiteit van het IBM SMAS-platform?
ANNICK DE RIDDER
VLAAMS MINISTER VAN MOBILITEIT EN OPENBARE WERKEN, HAVENS EN SPORT
ANTWOORD
op vraag nr. 52 van 30 oktober 2024
van ANDY PIETERS
1. Samenwerking met ontwikkelaars van verkeersapps kan helpen in het bereiken van 
de doelstelling van een veiliger, vlotter en duurzamer verkeer. Ik sta dan ook positief 
tegenover het verderzetten van deze samenwerking. In het kader van het Mobilidata 
programma werken we zo bijvoorbeeld samen met app ontwikkelaars voor het 
doorgeven van verkeersinformatie op maat van de weggebruiker.    
Momenteel wordt er ook een Europees project ‘Tisgrade’ opgezet dat overheden en 
kaart- en navigatie dienstverleners samenbrengt om problemen uit te klaren, 
afspraken en standaarden op te maken en te implementeren. Vlaanderen zal hierin 
ook participeren.  
2. Zelf heb ik op dit ogenblik geen concrete gesprekken gepland met dergelijke partijen. 
Een Europese aanpak is hier aangewezen aangezien de problematiek van het beter 
afstemmen van de routering door navigatiediensten op beleidsdoelstellingen ook in 
onze buurlanden speelt en verkeersapps niet stoppen aan landsgrenzen.  
3. De maturiteit van het IBM-SMAS platform werd besproken in het antwoord op SV 573 
van collega Rita Moors. Er zijn sindsdien geen verdere concrete contacten geweest met 
Febiac of IBM hierover.
