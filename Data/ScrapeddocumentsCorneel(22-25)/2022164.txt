title: Geïntegreerd investeringsprogramma (GIP) 2024 - Nieuwe veerboot Antwerpen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022164
thema link: https://www.vlaamsparlement.be/parlementaire-documenten/schriftelijke-vragen/1784328
SCHRIFTELIJKE VRAAG
nr. 316
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Nieuwe veerboot Antwerpen
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de bouw van een nieuwe veerboot binnen de 
budgetten van het Agentschap Maritieme Dienstverlening en Kust (MDK).
1. In het ontwerp GIP 2024 wordt onder nummer GIP003170/01 – “Bouw nieuwe 
veerboot Antwerpen i.k.v. personenmobiliteit” €5.500.000 voorzien. In het doorkijk 
GIP 2025 wordt hiervoor €6.100.000 voorzien, in het doorkijk GIP 2026 €4.000.000. 
Kan meer informatie gegeven worden over deze investering van 15,6 miljoen euro? 
Wordt hiermee in de bouw van één boot of meerdere boten voorzien? Welke timing 
wordt hierin voorzien? Welk type schip zal dit zijn met welke faciliteiten? 
2. Gaat het om de bouw van een moderne veerboot ter vervanging van een deel van de 
huidige vloot? Waar zal de nieuwe veerboot worden ingezet?
3. Uit een eerder antwoord van de minister op mijn schriftelijke vraag over de veerboten 
die op de Schelde worden ingezet, antwoordde de minister: “De veerboten die de MDK-
Vloot op de Schelde inzet, zijn relatief jong en er is op dit moment geen nood aan een 
bijkomende vervanging.” 
Kan meer duiding gegeven worden om welke reden toch budget wordt uitgetrokken 
voor de bouw van een nieuw schip?
4. Kan meer informatie gegeven worden door wie en waar het schip gebouwd wordt? 
Welke partners zijn er binnen het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 316 van 1 december 2023
van ORRY VAN DE WAUWER
1. De investering van 15,6 miljoen euro omvat drie verschillende projecten.
De eerste veerboot is een elektrisch vaartuig dat bestemd is voor de Schelde (locatie 
Kruibeke-Hoboken). Het wordt een elektrisch vaartuig gemodelleerd naar de “Op 
Stroom” die MDK eerder dit jaar in gebruik nam bij het Sint-Annaveer. Deze nieuwe 
veerboot op de Schelde vervangt een bestaande veerboot die nog 100% op gasolie 
vaart en intussen reeds 28 jaar op de teller heeft. Omwille van een ander niet-gegund 
dossier werd de vastlegging voor deze veerboot naar voor geschoven om reeds te 
gunnen en vast te leggen in 2023. We verwijzen hiervoor ook naar de antwoorden op 
schriftelijke vraag nr. 312.
De tweede investering van 6.100.000 euro is eveneens bestemd voor de bouw van 
een elektrisch veer voor de Schelde (locatie Bazel-Hemiksem). Deze veerboot komt 
ter vervanging van de op fossiele brandstoffen varende veerboot Jan Van Eyck, met 
een actuele leeftijd van 17 jaar.
De vervanging kadert in beide gevallen in het vergroeningstraject van MDK.
De derde investering van 4.000.000 euro betreft een ander GIP-(reserve)project en 
is bestemd voor de bouw van een batterij-elektrische redeboot voor de locatie 
Vlissingen. DAB Vloot en DAB Loodswezen wensen een van de bestaande redeboten 
te vervangen door een batterij-elektrisch vaartuig in het kader van de gezamenlijke 
vergroeningsstrategie van MDK.
Elk van de schepen heeft een gemiddelde bouwtijd van circa twee jaar. Voor het 
doorlopen van de overheidsopdrachtenprocedure rekent MDK op ongeveer een half 
jaar per vaartuig.
2. Elk van de te bouwen vaartuigen is innovatiever en duurzamer dan haar voorganger 
en beantwoordt telkens aan de hedendaagse normen en verwachtingen. De locaties 
van inzet, kan u lezen in het antwoord op vraag 1.
3. Recent werd beslist om in 2024 de dienstverlening van het Sint-Annaveer opnieuw uit 
te breiden. In die zin is het essentieel om naar de toekomst toe een bijkomende 
veerboot te voorzien, zodat er voldoende redundantie blijft bestaan voor de drie 
veerdiensten op de Schelde. Op het moment dat er opnieuw dubbel wordt gevaren op 
het Sint-Annaveer is er voor de vier operationele schepen maar één reserveveer meer 
over, dat intussen zoals eerder vermeld reeds 28 jaar oud is.
Daarnaast wordt het nieuwe veer het hoofdveer in Kruibeke-Hoboken. Hiermee zet 
MDK een belangrijke stap richting de verdere vergroening en het blijvend streven 
naar de reductie van CO2 binnen de MDK-Vloot. Als MOW de gestelde doelstellingen 
uit het Vlaams Klimaatplan wil halen, kunnen ook de vaartuigen niet achterblijven.
4. Het eerst vermelde nieuw elektrisch veer voor de Schelde werd eind december 2023 
gegund aan Baltic Workboats SA uit Estland. Er zijn geen andere partners betrokken 
bij de bouw van het schip.
De bouw van de andere twee vaartuigen wordt nog in de markt gezet. Dit betekent 
dat MDK in deze fase nog geen informatie kan geven over welke scheepswerf de 
toekomstige overheidsopdrachten zal binnenhalen.
