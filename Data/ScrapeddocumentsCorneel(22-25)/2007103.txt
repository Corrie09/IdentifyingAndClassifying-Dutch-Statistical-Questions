title: Inzameling medisch landbouwafval - Uitrol
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2007103
thema link: https://www.vlaamsparlement.be/parlementaire-documenten/schriftelijke-vragen/1772889
SCHRIFTELIJKE VRAAG
nr. 66
van BART DOCHY
datum: 18 oktober 2023
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Inzameling medisch landbouwafval  -  Uitrol
Bepaalde diergeneeskundige handelingen kunnen door de veehouder zelf worden 
uitgevoerd. Denk aan vaccineren, inspuiten van bepaalde geneesmiddelen, castratie, … 
Het afval dat dit met zich meebrengt (lege flesjes, naalden, mesjes, …) wordt 
gecategoriseerd onder risicohoudend medisch afval (RMA). Daardoor krijgt de veehouder 
te maken met de verplichting om het afval op een verantwoorde manier af te voeren. Het 
afval mag niet zomaar in de vuilnisbak verdwijnen!
De afvalstromen op een landbouwbedrijf worden bij inspecties door de overheid grondig 
onder de loep genomen. Een erkende ophaler dient daarvoor gecontacteerd te worden en 
het spreekt voor zich dat de kosten daarvoor vaak snel oplopen.
Wat startte met een proefproject in de regio Tielt en de Westhoek, breidde door het grote 
succes en op aanvraag al snel uit naar heel West-Vlaanderen. Op negen plaatsen in West-
Vlaanderen worden twee keer per jaar inzamelpunten opgericht waar veehouders hun 
gevulde containers met medisch afval kunnen inleveren.
De laatste ophaling van juni 2023 dateert van net voor de zomer, waarbij zo'n 6600 kg 
ofwel een volume van 22.000 liter medisch afval correct werd ingezameld.
1.Hoe evalueert de minister de uitbreiding van het proeftraject over heel West-
Vlaanderen? 
2.Hoe en wanneer kan dit initiatief verder worden uitgerold over heel Vlaanderen ?
Deze vraag werd gesteld aan de ministers Zuhal Demir (66), Jo Brouns (34).
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 66 van 18 oktober 2023
van BART DOCHY
1. Het betreft een initiatief op het niveau van West-Vlaanderen waarbij noch de Vlaamse 
minister van Omgeving, noch de Vlaamse minister van Landbouw, noch de Vlaamse 
overheid in het algemeen bij betrokken zijn. Ik beschik dan ook niet over een evaluatie 
van dit project. In het algemeen ondersteunen beide ministers uiteraard initiatieven 
voor collectieve inzameling van specifieke stromen van bedrijfsafval. Een collectieve 
inzameling draagt immers bij tot een betere, en in het geval van het medisch afval ook 
een veiligere, selectieve inzameling en verwerking van bedrijfsafvalstoffen.
2. Ik heb geen plannen om dit specifieke initiatief verder uit te rollen over heel 
Vlaanderen. Gezien de noden voor de landbouwers kunnen verschillen per regio kan dit 
best op lokaal niveau worden georganiseerd, en dit in overleg met de 
beroepsorganisaties. Sommige gemeenten en intercommunales opteren ervoor deze 
medische afvalstoffen in te zamelen via de recyclageparken (waarbij die dan specifiek 
vergund moeten zijn voor de inzameling van risicohoudend medisch afval), als 
alternatief voor het initiatief in de provincie West-Vlaanderen.
