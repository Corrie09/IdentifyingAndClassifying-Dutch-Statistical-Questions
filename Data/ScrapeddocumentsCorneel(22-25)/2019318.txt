title: Advies Suïcidepreventie voor Huisartsen en Andere hulpverleners (ASPHA) - Oproepen
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2019318
thema link: https://www.vlaamsparlement.be/parlementaire-documenten/schriftelijke-vragen/1781340
SCHRIFTELIJKE VRAAG
nr. 116
van FREYA PERDAENS
datum: 22 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Advies Suïcidepreventie voor Huisartsen en Andere hulpverleners (ASPHA)  -  Oproepen
ASPHA is een hulplijn voor de begeleiding van suïcidale personen. Het verschil met de 
Zelfmoordlijn is dat ASPHA bemand wordt door huisartsen en andere professionals, terwijl 
de Zelfmoordlijn op vrijwilligers draait. ASPHA is elke werkdag bereikbaar tussen 9 uur en 
21 uur.
1. Hoeveel oproepen kreeg ASPHA in 2021, 2022 en 2023? Kan de minister de cijfers 
opsplitsen per maand, per leeftijdscategorie en per provincie?
2. Op welke manier wordt aan de bekendheid van ASPHA gewerkt?
3. Hoeveel huisartsen en andere professionals werken voor ASPHA? Op welke manier 
worden huisartsen en andere professionals aangetrokken om voor ASPHA te werken?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 116 van 22 november 2023
van FREYA PERDAENS
1. ASPHA staat voor Advies SuïcidePreventie voor Huisartsen en Andere 
hulpverleners. Het is een initiatief van het Centrum ter Preventie van Zelfdoding vzw 
(CPZ) en past binnen het derde Vlaams Actieplan Suïcidepreventie. Meer bepaald zit 
het vervat in strategie 2 die inzet op deskundigheidsbevordering van professionelen 
en sleutelfiguren.
Aangezien ASPHA deel uitmaakt van de werking van het CPZ, worden de oproepcijfers 
mee opgenomen in het jaarverslag van het CPZ. Het jaarverslag 2022 is terug te 
vinden op de website van het CPZ: 
https://www.preventiezelfdoding.be/nieuws/jaarverslag-voor-2022-is-beschikbaar.
Het jaarverslag 2022 vermeldt 348 oproepen in 2022 tegenover 313 oproepen in 2021. 
De cijfers voor 2023 zullen worden bekendgemaakt in het jaarverslag 2023 dat eind 
maart 2024 beschikbaar zal zijn.
Het CPZ registreert voor alle gesprekken via ASPHA een aantal relevante 
basisgegevens waaronder het type oproeper (arts, psycholoog, maatschappelijk 
werker…) en het gevraagde en gegeven advies maar registreert geen provinciale 
herkomst van de adviesvrager. Anders dan bij het registreren van de oproepen naar 
de Zelfmoordlijn 1813 wordt ook geen inschatting gemaakt van de leeftijd van de 
adviesvrager. 
Het CPZ rapporteert op basis van jaarcijfers over de werking van ASPHA en houdt geen 
maandelijkse cijfers bij. Het CPZ ervaart geen piekmomenten bij het behandelen van 
ASPHA oproepen maar merkt wel een daling van het aantal oproepen in de maanden 
juli, augustus en september.  
2. Voor de bekendmaking van ASPHA hanteert het CPZ een brede waaier aan middelen. 
-De werking van ASPHA wordt verduidelijkt op de website van het CPZ, komt 
geregeld aan bod in de digitale nieuwsbrief van de portaalsite 
www.zelfmoord1813.be en ook het Facebook- en het Instagram-account van het 
CPZ besteden regelmatig aandacht aan ASPHA;
-Het CPZ licht de werking van ASPHA toe tijdens haar vormingen die passen in 
het kader van deskundigheidsbevordering van professionelen en sleutelfiguren. 
Wanneer relevant verwijzen ook de CGG’s in hun vormingen door naar ASPHA;
-Jaarlijks verspreidt het CPZ een bekendmakingsfolder van ASPHA via de 
verdeelpunten (CGG’s en Logo’s). Deze folder is ook online/digitaal beschikbaar;
-Tijdens het 11de Vlaams Geestelijke Gezondheidscongres (20-21 september 
2022) leverde het CPZ een bijdrage waarbij de werking van ASPHA werd 
verduidelijkt en waarbij enkele vaak voorkomende onderwerpen werden 
uitgelicht;
-Op het door VIVEL georganiseerde digitale netwerkwerkmoment van 26 januari 
2023 lichtte het CPZ de werking van ASPHA toe tijdens de inspiratiesessie rond 
geestelijke gezondheidszorg en suïcidepreventie. Doelgroep van dit 
netwerkmoment waren onder andere alle Vlaamse Eerstelijnszones;
-Tijdens de Open Geestdagen van 7 en 8 oktober 2023 werden 1500 ASPHA 
bladwijzers verdeeld onder de 450 deelnemende instellingen.
3. De oproepen voor ASPHA worden beantwoord door de professionele stafmedewerkers 
van het CPZ. De opleidingsachtergrond van deze medewerkers is divers. Vooraleer de 
oproepen van ASPHA te kunnen beantwoorden, dienen deze medewerkers voldoende 
ervaren te zijn in het omgaan met suïcidaliteit. De medewerkers die de ASPHA 
advieslijn beantwoorden, volgen jaarlijks een aangepast vormingsmoment specifiek 
gericht op de adviesverlening van ASPHA. Naast het beantwoorden van de oproepen 
bij de ASPHA advieslijn, hebben deze medewerkers dus nog een andere taak binnen 
het CPZ (vorming, omkadering vrijwilligers, directie, algemene ondersteuning, …). 
Indien een adviesvraag niet meteen aansluit bij de eigen expertise van de medewerker 
die de oproep in eerste instantie aanneemt, wordt binnen het multidisciplinaire team 
overlegd en vervolgens teruggekoppeld naar de adviesvrager. Deze terugkoppeling 
gebeurt steeds binnen de 24 uur na het ontvangen van de adviesvraag en doorgaans 
reeds in hetzelfde dagdeel.
