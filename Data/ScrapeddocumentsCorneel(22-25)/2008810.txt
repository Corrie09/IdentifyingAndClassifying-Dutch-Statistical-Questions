title: 'Flanders Inspires International Visitors Program' (FIIVP) - Stand van zaken
thema: Buitenlands beleid
pdf link: https://docs.vlaamsparlement.be/pfile?id=2008810
thema link: https://www.vlaamsparlement.be/parlementaire-documenten/schriftelijke-vragen/1774137
SCHRIFTELIJKE VRAAG
nr. 38
van KARL VANLOUWE
datum: 20 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
'Flanders Inspires International Visitors Program (FIIVP)  -  Stand van zaken
De Vlaamse Regering heeft verschillende samenwerkingsprogramma’s met niet-statelijke 
actoren die Vlaanderen op de kaart moeten zetten in het buitenland. Een van die 
programma’s is het ‘Flanders Inspires International Visitors-Program’ dat jaarlijks de 
troeven van Vlaanderen voorstelt aan een groep zorgvuldig geselecteerde internationale 
topmensen.
In oktober 2022 stelde het programma de logistieke sterktes van Vlaanderen inzake 
slimme en duurzame supply chains als de toekomstige uitdagingen voor aan acht 
internationale gasten. In tegenstelling tot andere jaren heb ik geen voorstelling van het 
programma voor 2023 gezien, terwijl dat normaal gezien in de tweede week van oktober 
plaatsvindt. Het programma stond wel in de beleids- en begrotingstoelichting van 2023.
1. Kan een toelichting gegeven worden over de huidige stand van zaken?
2. Kan de minister toelichting geven bij het programma en de inhoud van het ‘Flanders 
Inspires International Visitors Program van 2023? Is er een verwijzing beschikbaar op 
de webstek van de Vlaamse overheid?
3. Hoe evalueert de minister de voorbije edities?
4. Hoe evalueren de deelnemers het programma? Wordt op een of andere manier contact 
gehouden of in een vorm van opvolging voorzien na afloop van het 
bezoekersprogramma?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 38 van 20 oktober 2023
van KARL VANLOUWE
1. Het thema van het Flanders Inspires International Visitor’s Programme (FIIVP) in 
2023 luidt "Digital Transformation in Flanders".
De stuurgroep voor FIIVP bestaat uit verschillende beleidsdomeinen en entiteiten van 
de Vlaamse overheid, namelijk EWI, VLAIO, FIT, DKBUZA en Digitaal Vlaanderen. 
Buitenlandse kandidaten werden geselecteerd en voorgedragen door de Diplomatiek 
Vertegenwoordigers van Vlaanderen (DVV’s) en vervolgens besproken en 
goedgekeurd door de stuurgroep FIIVP. 
Bij de lancering van Flanders Technology and Innovation (FTI) werd, in onderling 
overleg met buitenlandkantoren, beslist om het FIIVP-programma 2023 uit te stellen 
én aan de kapstok van dit beloftevolle initiatief te hangen. Dit zou een meerwaarde 
betekenen voor de activiteiten van het FIIVP-programma, die concreet plaatsvinden 
van 15 maart tot en met 24 maart 2024. Te heden wordt het inhoudelijk luik van 
deze activiteiten nog verder uitgewerkt.
2. Zoals hierboven toegelicht zal het FIIVP-programma van 2023 uitgesteld worden 
naar 2024 om samen te vallen met de activiteiten van FTI. Het programma wordt 
niet publiekelijk gecommuniceerd. Bij afronding van het programma volgt steeds een 
kort verslag op de website van DKBUZA of de betrokken leden van de stuurgroep. 
3. Ik ervaar de voorbije edities van het FIIVP-programma als zeer positief. Het FIIVP-
programma is een ideaal instrument om het gewenste imago van Vlaanderen 
internationaal uit te dragen en te versterken.
De doelstellingen van FIIVP zijn pertinent en houden de volgende pijlers in: 
1) Algemene kennismaking met Vlaanderen;
2) Bijstelling en versterking van de perceptie van Vlaanderen in lijn met het 
merkbeleid (“Flanders state of the art”);
3) Totstandbrenging van een beter begrip van Vlaanderen als internationaal 
actieve deelstaat en een diepgaandere kennismaking met een aantal 
kerndomeinen;
4) Informatieverstrekking over specifieke politieke, economische en culturele 
thema’s;
5) Dialoog en debat over de keuzes en ambities van het beleid van de Vlaamse 
Regering;
6) Uitbouw van kwalitatief hoogstaande en duurzame netwerken ter creatie van 
bijkomende kansen voor internationale samenwerking.
De deelnemers aan het FIIVP-programma zijn doorgaans hoogopgeleide profielen en 
fungeren als het ware als ambassadeurs voor Vlaanderen. De aanwezigheid van de 
bevoegde minister(s), leidend ambtenaren van de Vlaamse overheid en de 
diplomatieke vertegenwoordigers verhogen het officieel karakter en de uitstraling 
van het bezoekersprogramma. Dit komt het draagvlak en het engagement van de 
deelnemers ten goede.
Het thema van het FIIVP-programma wordt gekozen in functie van het beleidskader 
Agenda 2030 voor Duurzame Ontwikkelingsdoelstellingen en Vlaanderen Visie 2050, 
en wordt ontwikkeld vanuit een brede, multidisciplinaire en 
beleidsdomeinoverschrijdende invalshoek. De focus ligt op een authentieke ervaring 
op hoog niveau met uiterst leerrijke bezoeken en exclusieve momenten. 
Het FIIVP-programma hanteert ook steeds eenzelfde formule en structuur: een 
kennismaking met Vlaamse beleidsactoren in het begin, gevolgd door een inzicht in 
de implementatie van dit beleid, met aandacht voor de rol van kennisinstellingen, en 
een debriefing van het programma op het einde. Op deze manier beoogt het 
programma een optimale voorstelling (van een bepaald beleid) van Vlaanderen aan 
de deelnemers.
4. De deelnemers evalueren het programma als positief. Bij afloop van het FIIVP-
programma wordt telkens een debriefing voorzien. Voor 2022 werd bijvoorbeeld ter 
opvolging een enquête uitgevoerd bij de deelnemers, om al doende te peilen naar 
hun tevredenheid, mogelijke partnerschappen en hun perceptie van het merk 
Vlaanderen. Ook bij de DVV’s werd gepeild naar opvolging van het FIIVP-programma.
Ik constateer een duidelijke return on investment op basis van verschillende 
voorbeelden op lange termijn. Concrete resultaten uit het verleden waren 
bijvoorbeeld extra media-aandacht voor Vlaamse initiatieven, de uitnodiging van 
Vlaamse sprekers op conferenties en intensere samenwerkingen in het buitenland. De 
DVV’s onderhouden de contacten met de (vorige) deelnemers en nodigen hen ook uit 
naar hun activiteiten. Het programma vormt voor het Vlaams buitenlands netwerk 
een ideaal middel om verder goede contacten te ontwikkelen in de betrokken 
departementen van de Vlaamse overheid. Verder blijven er ook linken bestaan tussen 
buitenlandse deelnemers met stuurgroepleden. Zo is er bijvoorbeeld een zeer nauw 
contact met het Baskenland overgehouden naar aanleiding van een voorgaand FIIVP-
programma. Een delegatie van het Baskenland is een aantal keren op bezoek 
gekomen om hun beleid rond creatieve industrie op dat van Flanders DC, het unieke 
aanspreekpunt voor ondernemen in de creatieve sector, te enten en betaalden 
Flanders DC eveneens voor hun diensten als consultants. 
Met een nieuwe strategiegroep plan ik voor 2024 te werken aan een nog grotere 
betrokkenheidsformule mét blijvende meting.
