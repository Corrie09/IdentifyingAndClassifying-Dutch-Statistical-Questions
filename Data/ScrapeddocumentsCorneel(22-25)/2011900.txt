title: Datasystemen Vlaamse overheid - Interoperabiliteit
thema: Vlaamse administratie
pdf link: https://docs.vlaamsparlement.be/pfile?id=2011900
thema link: https://www.vlaamsparlement.be/parlementaire-documenten/schriftelijke-vragen/1775255
SCHRIFTELIJKE VRAAG
nr. 44
van STIJN DE ROO
datum: 26 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Datasystemen Vlaamse overheid  -  Interoperabiliteit
Op woensdag 25 oktober 2023 bracht de Sociaal-Economische Raad van Vlaanderen 
(SERV) een nieuw advies uit: ‘Werk maken van interoperabiliteit voor een digitale overheid 
en economie’.
De Vlaamse Regering heeft een prioriteit gemaakt van de digitale transformatie van de 
overheid, de economie en de maatschappij. Interoperabiliteit - het vermogen van twee of 
meer IT-systemen, toepassingen, actoren of regelgeving om met elkaar samen te werken 
- is daarvoor een basisvoorwaarde. 
Voor een betere en snellere dienstverlening is het cruciaal dat datasystemen van de 
overheid beter samenwerken. Zo kunnen bijvoorbeeld huurpremies en -subsidies 
automatisch worden toegekend of kunnen ondernemingen makkelijker bedrijfsinformatie 
rapporteren. 
SERV-voorzitter Caroline Copers stelt dat de inspanningen voor de digitalisering van de 
overheid en van de economie nog kunnen verbreden en versterken zodat zowel overheid, 
burgers als ondernemingen er de vruchten van kunnen plukken. Het leidt tot minder lange 
procedures, minder papierwerk om iets aan te vragen en minder drempels voor het 
automatisch toekennen van rechten.
Concreet ziet de SERV drie werkpunten voor Vlaanderen, namelijk digitaalvriendelijke 
regelgeving, betere samenwerking tussen het Vlaamse, lokale en federale niveau en 
samenwerking tussen publieke, private en maatschappelijke actoren.
1. Welke initiatieven zal de minister-president nog deze legislatuur nemen om de 
datasystemen van de Vlaamse overheid intern beter te laten samenwerken? Graag 
meer uitleg.
2. Welke initiatieven zal de minister-president nog deze legislatuur nemen om de 
datasystemen van de Vlaamse overheid beter te laten samenwerken met de 
datasystemen van de federale en lokale overheden? Graag meer uitleg.
3. Welke initiatieven zal de minister-president nog deze legislatuur nemen om de 
datasystemen van de publieke, private en maatschappelijke actoren beter te laten 
samenwerken? Graag meer uitleg.
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 44 van 26 oktober 2023
van STIJN DE ROO
1. Om datasystemen beter te laten samenwerken is een eerste belangrijke vereiste dat 
alle betrokken actoren weten welke data beschikbaar zijn, waar die te vinden zijn en 
snel kunnen inschatten hoe deze data ingezet kunnen worden voor een beoogd doel. 
Precies daarom zet ik versterkt in op de Datavindplaats, waar in lijn met de Europese 
Data Governance verordening, ook steeds meer ‘niet-publieke’ gegevens toch 
vindbaar worden. Mijn administratie zet nog deze legislatuur verder in op deze 
Datavindplaats om daar een centraal informatiepunt voor data van te maken, met 
bijkomende ondersteuning naar de partners om met deze data aan de slag te gaan.
Een tweede belangrijke vereiste is er voor te zorgen dat we de kwaliteit van de 
koppelingen tussen de datasystemen verder standaardiseren, zodat gegevens zonder 
vertaalslag vlot kunnen uitgewisseld worden. De inspanningen om datasystemen te 
laten samenwerken binnen de Vlaamse overheid resulteren in een stijgende vraag 
naar de ontwikkeling en implementatie van de alom gewaardeerde Open Standaarden 
voor Linkende Organisaties (OSLO). Vandaag zijn er 132 goedgekeurde standaarden 
én 70 kandidaat standaarden en standaarden in ontwikkeling. Een mooi voorbeeld van 
een realisatie m.b.v. deze OSLO standaarden is het project “Doelgericht Digitaal 
Transformeren”. Dit project ondersteunt de digitale transformatie van de cultuursector 
en bevordert cultuurparticipatie. Het creëert mede dankzij OSLO datastandaarden een 
data-ecosysteem met het UiTwisselingsplatform als kern, waardoor een snellere en 
efficiëntere ontwikkeling van nieuwe data-toepassingen mogelijk is, ten gunste van 
zowel cultuurdeelnemers als de cultuursector.
Een derde belangrijke vereiste is het aanreiken van generieke bouwstenen die toelaten 
om slimmere beslissingen te nemen op basis van data. De SERV verwijst terecht naar 
de mogelijkheid om dankzij authentieke data premies en subsidies automatisch toe te 
kennen. Met de bouwsteen ‘Automatisch Advies’ krijgen overheidsentiteiten vandaag 
reeds een automatisch advies voor bijvoorbeeld de erkenning tot een zorgberoep en 
de berekeningen voor de Jobbonus 2022, die van toepassing zijn op een doelgroep 
van niet minder dan 1,5 miljoen rechthebbenden. Mijn administratie zet dan ook 
verder in op een actieve promotie van deze bouwsteen.
Tot slot is het cruciaal dat alle betrokkenen mee zijn op het vlak van digitale 
transformatie. Via de Digital Leaders Academy, de Smart Data Academy en de OSLO 
opleidingen helpt mijn administratie de partners om hervormingen door te voeren om 
het digitale groeipotentieel van data te ontsluiten en innovatieve oplossingen voor 
bedrijven en burgers in te voeren en om de toegankelijkheid en de efficiëntie van 
overheidsdiensten te verbeteren. We bereikten met deze initiatieven de afgelopen 
jaren niet minder dan 3000 ontwikkelaars, business analisten en business 
verantwoordelijken.
2. Mijn administratie neemt een voortrekkersrol op in diverse interfederale initiatieven. 
Hiermee zorgen we voor een beter geïntegreerde dienstverlening voor burgers en 
ondernemers. en versterken we de leidende positie van Vlaanderen als regio.
Zo maakt de interfederale werkgroep datastandaarden deel uit van het 
Intergouvernementeel Comité e-Government (ICEG). ICEG is een 
samenwerkingsakkoord tussen de federale overheid, de gewesten en de 
gemeenschappen om de inspanningen voor een geïntegreerd e-government te 
harmoniseren en op elkaar af te stemmen. Deze werkgroep heeft met succes 
overeenstemming bereikt over de methode voor de gezamenlijke ontwikkeling van 
datastandaarden, met de in Vlaanderen ontwikkelde OSLO principes als basis. 
Resultaten van deze werkgroep omvatten onder andere een datastandaard voor het 
beschrijven van de dienstregeling van het openbaar vervoer. Deze legislatuur leg ik 
samen met de federale overheid een basis voor datastandaarden voor hulpdiensten 
(hydranten).
Daarnaast is mijn administratie sinds de start een voortrekker van de interfederale 
standaard voor adressen, waar we in 2024 naar een volledige harmonisatie gaan. Ook 
bij de implementatie van Europese initiatieven nemen we mee het voortouw. Een mooi 
voorbeeld hiervan is de EU Inspire richtlijn m.b.t. geografische informatie die naast 
het adopteren van standaarden ook een verregaande samenwerking tussen overheden 
vereist.
Vanuit mijn administratie werken we zeer nauw samen met lokale overheden om hun 
ambities mee vorm te geven, door het implementeren en opschalen van slimme 
toepassingen die de dienstverlening aan burgers en ondernemingen verbeteren. Dit 
coördineren we via de werking van de Smart Region Office en Smart Region Board als 
succesvol samenwerkingsverbanden tussen het agentschap Digitaal Vlaanderen, het 
Agentschap Binnenlands Bestuur (ABB), het Agentschap Innoveren & Ondernemen 
(VLAIO), Het Facilitair Bedrijf en de lokale besturen. Daarnaast zet ik, in nauwe 
samenwerking met mijn collega’s minister Rutten en minister Brouns, in op het 
optimaal gezamenlijk gebruik van data via de Vlaamse City of Things trajecten en het 
relance project “Gemeente zonder Gemeentehuis”. Tot slot geeft de softwarecatalogus 
die de Vlaamse ICT Organisatie (V-ICT-OR) ontwikkeld heeft, een goed inzicht in de 
brede adoptie van datastandaarden en generieke bouwstenen in de Vlaamse publieke 
sector.
3. In 2024 zal het Vlaams Datanutsbedrijf, athumi, vijf nieuwe 
datasamenwerkingsprojecten opstarten waardoor complexe uitdagingen kunnen 
aangepakt worden die niet enkel door één publieke, private of maatschappelijke actor 
alleen kunnen aangepakt worden.
Ik vraag athumi om hierbij verder door te gaan op het beproefde concept waarbij de 
raad van bestuur wordt bijgestaan door meerdere bestuurscomités die opgericht 
worden en samengesteld worden met stakeholders uit de publieke sector, de industrie 
en het middenveld, telkens volgens de eigenheid van de use case. Deze 
bestuurscomités bereiden de strategische en operationele roadmap van de betrokken 
dataplatformen voor en zorgen zo gericht voor een breed draagvlak en een gelijk 
speelveld binnen het desbetreffende data-ecosystemen.
Nog deze legislatuur initiëren we 5 nieuwe data-ecosystemen bovenop de 4 
platformen die athumi vandaag reeds operationeel heeft. Hierbij zet athumi in 2024 in 
op (1) het digitaal aanmelden van overlijden, (2) het digitaliseren van de data-
uitwisseling van bouwmaterialen bij ketenpartners in de bouwsector, (3) het 
uitwisselen van informatie tussen bedrijven en netbeheerders rond hun energienoden 
in functie van de energietransitie, (4) het delen van EPC certificaten om processen te 
stroomlijnen in de financiële sector in kade van ESG-rapportering en (5) een 
uitbreiding van het bestaande vastgoedinformatieplatform met bodemattesten in 
kader van aankoop van een woning.
Dankzij deze inspanningen om te komen tot een gestandaardiseerde en vlotte 
datadeling over economische sectoren heen zullen onze burgers, de samenleving, en 
de economische actoren in de nabije toekomst kunnen rekenen op de beschikbaarheid 
van meer data voor meer innovaties en geavanceerde toepassingen.
