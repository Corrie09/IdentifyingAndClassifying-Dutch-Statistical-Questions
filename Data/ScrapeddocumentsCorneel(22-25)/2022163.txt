title: Geïntegreerd investeringsprogramma (GIP) 2024 - Duurzaamheidsprojecten Agentschap voor Maritieme Dienstverlening en Kust (MDK)
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022163
thema link: https://www.vlaamsparlement.be/parlementaire-documenten/schriftelijke-vragen/1784330
SCHRIFTELIJKE VRAAG
nr. 312
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Duurzaamheidsprojecten Agentschap 
voor Maritieme Dienstverlening en Kust (MDK)
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die daarin opgenomen worden 
binnen de budgetten van het Agentschap voor Maritieme Dienstverlening en Kust (MDK) 
rond duurzaamheid.
1. In het ontwerp GIP 2024 wordt onder nummer GIP000116/01 - “Aanpassing, 
vernieuwing en modernisering uitrusting varende eenheden” €1.000.000 voorzien. 
Ook in het doorkijk GIP 2025 wordt hiervoor €1.000.000 voorzien. 
Kan meer informatie gegeven worden over dit project? Welke concrete investeringen 
worden met dit budget gepland? Over welke modernisering gaat het, en op welke 
varende eenheden? Welke noden worden hiermee ingevuld? Graag meer informatie.
2. In het ontwerp GIP 2024 wordt onder nummer GIP002638/01 - “Project autonoom 
varen - innovatie- en verduurzamingsprojecten” €1.733.000 voorzien. 
Kan meer informatie gegeven worden over dit project? Welke concrete investeringen 
worden met dit budget gepland? Welke noden worden hiermee ingevuld? Graag meer 
informatie.
3. In het ontwerp GIP 2024 wordt onder nummer GIP004348/01 - “Voorzieningen 
alternatieve brandstoffen voor schepen” een reservebudget van €666.000 voorzien. In 
het doorkijk GIP 2025 wordt hiervoor €303.000 voorzien, in het doorkijk GIP 2026 
€484.000. 
Kan meer informatie gegeven worden over dit project? Gaat dit over het voorzien van 
walstroom of de ontwikkeling van waterstof als brandstof voor schepen? Graag meer 
informatie.
4. Welke budgetten worden momenteel voorzien voor de verdere uitrol van walstroom 
langs Vlaamse waterwegen en in de Vlaamse havens? Welke plannen worden daar 
momenteel voor voorzien? Graag een overzicht.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 312 van 1 december 2023
van ORRY VAN DE WAUWER
1. Deze jaarlijkse uitgavenpost bestaat uit noodzakelijke diverse onderhouds- en 
vernieuwingsinvesteringen verspreid over de verschillende vaartuigen van de locaties 
Antwerpen, Vlissingen en de kust om de continuïteit van de dienstverlening te 
garanderen. Op deze post wordt de levering van grote onderdelen en spareparts 
geboekt. De betreffende schepen worden ingezet voor de beloodsing, 
scheepvaartpolitie, hydrografie, bebakening, reddingsdiensten, etc.
2. Dit project zal niet in deze vorm worden vastgelegd in 2024. Er werd eind december 
2023 beslist het budget vanuit de achterliggende eenmalige ontvangst aan te wenden 
in 2023 om bij te passen in de vastlegging voor een nieuwe elektrische veerboot voor 
de Schelde. Dat wordt budgettair uitgewerkt in de begrotingsronde BA2024.
3. De betreffende bedragen voor 2024 en 2025 zijn voorzien voor de installatie van 
hoogspannings- en laadinstallaties voor de elektrische veerboten op diverse locaties 
langs de Schelde en het Kanaal Gent-Terneuzen. Het bedrag van 484.000 euro in de 
doorkijk GIP 2026 is bestemd voor de ombouw van het bestaande gasolieponton in 
Oostende, zodat er in de toekomst ook methanol kan gebunkerd worden in het kader 
van de verdere vergroening van de vloot.
4. Als met walstroom de voorzieningen worden bedoeld om elektrische schepen te 
kunnen opladen, is concreet de investering voorzien van 666.000 euro voor 
laadinfrastructuren in Kruibeke (Schelde) en Langerbrugge (kanaal Gent-Terneuzen) 
en 303.000 euro voor laadinfrastructuur in Hemiksem (Schelde), conform de 
bedragen vermeld in het antwoord op vraag 3. Het gaat telkens om bestaande 
veerdiensten waar overgeschakeld wordt van schepen die varen op gasolie naar 
elektrische alternatieven.
