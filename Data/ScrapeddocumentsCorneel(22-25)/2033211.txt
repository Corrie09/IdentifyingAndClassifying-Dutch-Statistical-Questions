title: Tekorten vastgesteld door Zorginspectie in de kinderopvang - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2033211
thema link: https://www.vlaamsparlement.be/parlementaire-documenten/schriftelijke-vragen/1792943
SCHRIFTELIJKE VRAAG
nr. 177
van CELIA GROOTHEDDE
datum: 10 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Tekorten vastgesteld door Zorginspectie in de kinderopvang  -  Stand van zaken
Graag een antwoord op volgende vragen aan de minister. Graag telkens de gevraagde 
aantallen en percentages met een opsplitsing per provincie, centrumstad en Brussel.
1. Hoeveel kinderopvanginitiatieven ontvingen klachten en meldingen over het te weinig 
aanwezig zijn van kindbegeleiders (overtal) voor het aantal kindjes van 2015 tot nu?
2. Hoeveel kinderopvanginitiatieven kregen een opdracht tot inspectiebezoek van de 
Zorginspectie na een melding of klacht over overtal van 2015 tot nu?
3. Bij hoeveel kinderopvanginitiatieven bij periodiek bezoek van Zorginspectie 
registreerde/merkte Zorginspectie tekorten op voor overtal en pedagogie (opgesplitst) 
van 2015 tot nu?
4. Hoeveel kinderopvanginitiatieven werden ondanks een advies tot handhaving van 
Zorginspectie niet in een handhavingstraject opgenomen van 2015 tot nu?
5. Hoeveel kinderopvanginitiatieven werden ondanks een advies tot handhaving van 
Zorginspectie voor tekorten door overtal en pedagogie (opgesplitst) niet opgenomen 
in een handhavingstraject van 2015 tot nu?
6. Graag een overzicht van alle kinderopvanginitiatieven die in een handhavingstraject 
zitten en zaten, van 2015 tot nu, met telkens de reden van tekorten gemeld door 
Zorginspectie (advies handhaving en verderzetting handhaving) of door het 
klantenbeheer van Kind en Gezin of de redenen van gevaar.
7. Hoeveel kinderopvanginitiatieven bleven open na een advies van schorsing door 
Zorginspectie van 2015 tot nu? Elke vraag graag apart opgesplitst per jaar, kwartaal, 
provincie, centrumstad en Brussels Hoofdstedelijk Gewest. Daarnaast graag apart per 
vraag eveneens per jaar en kwartaal een overzicht met opsplitsing per type opvang 
(dit laatste met name per vergunningstype, grootte van de opvang, subsidietrap).
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 177 van 10 januari 2024
van CELIA GROOTHEDDE
1. Onderstaande tabel geeft de evolutie van het aantal ontvankelijke klachten weer m.b.t. 
het klachtonderwerp ‘De kinderbegeleider - Inzet - aantal aanwezige kinderen’ die door 
de klachtendienst werden geregistreerd.
2016 149
2017 169
2018 175
2019 147
2020 87
2021 75
2022 222
2023 188
2. Deze informatie zit in de individuele dossiers. Hierover wordt niet structureel 
gerapporteerd.
3. Het is niet mogelijk om deze vraag te beantwoorden op basis van het aantal 
kinderopvanginitiatieven. Doorheen de jaren veranderen voorzieningen namelijk van 
rechtsvorm, van naam, etc. waardoor er telkens sprake is van een ander 
dossiernummer. Zorginspectie kan geen link leggen tussen oude en nieuwe 
dossiernummers. 
4. Hierover wordt vanaf 2020 structureel gerapporteerd. De cijfers voor 2023 zijn op dit 
moment nog niet volledig beschikbaar. Hierbij het aantal locaties met een advies tot 
handhaving van Zorginspectie dat niet in een handhavingstraject werd opgenomen. 
De reden hiervoor kan divers zijn zoals stopzetting van de locatie of nieuwe informatie 
die bekomen werd na het bezoek van de Zorginspectie waaruit blijkt dat vastgestelde 
tekorten reeds weggewerkt zijn. 
Jaar 2020 2021 2022
Totaal 27 21 31
5. Deze informatie zit in de individuele dossiers. Hierover wordt niet structureel 
gerapporteerd.
6. Hierbij het totaal aantal locaties in handhaving per jaar. Hierover wordt vanaf 2020 
structureel gerapporteerd. De cijfers voor 2023 zijn op dit moment nog niet volledig 
beschikbaar. Hoeveel hiervan in een handhavingstraject zitten en/of zaten en wat de 
reden hiervan is/was, is informatie die in de individuele dossiers zit. 
Jaar 2020 2021 2022
Totaal 72 96 272
7. Zorginspectie geeft nooit een advies tot schorsing. Zorginspectie geeft enkel een 
advies tot handhaving of verderzetten van de handhaving.
