title: Kanselarij, Bestuur, Buitenlandse Zaken en Justitie (KBBJ) - Aanwerving via objectief wervingssysteem
thema: Buitenlands beleid
Justitie en Handhaving
Lokale overheden en Binnenlands bestuur
Toerisme
Vlaamse administratie
pdf link: https://docs.vlaamsparlement.be/pfile?id=2046106
thema link: https://www.vlaamsparlement.be/parlementaire-documenten/schriftelijke-vragen/1803249
SCHRIFTELIJKE VRAAG
nr. 142
van BRECHT WARNEZ
datum: 12 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Kanselarij, Bestuur, Buitenlandse Zaken en Justitie (KBBJ)  -  Aanwerving via objectief 
wervingssysteem
Krachtens artikel III.2 van het Vlaams personeelsstatuut (VPS) van 13 januari 2006 dient 
een personeelslid dat wordt aangeworven te slagen voor een vergelijkende selectie via een 
objectief wervingssysteem.
Die verplichting geldt niet voor contractuele personeelsleden die in dienst genomen worden 
en vallen onder één van de zes uitzonderingscategorieën:
- voor vervangingsopdrachten die minder dan één jaar duren;
- voor tijdelijke en uitzonderlijke personeelsbehoeften met een arbeidsovereenkomst van 
maximaal één jaar en uitzonderlijk verlengbaar met maximaal één jaar;
- in startbanen;
- met doctoraatsbeurzen;
- topsporters en hun omkadering;
- in het buitenland, ter ondersteuning van het personeel dat Vlaanderen in het buitenland 
vertegenwoordigt.
De selectie via een objectief wervingssysteem is uitgewerkt in Hoofdstuk II van Deel II van 
het Vlaams personeelsstatuut. Het is belangrijk dat die selectieprocedures voldoen aan de 
nodige kwaliteitsvereisten.
De Vlaamse overheid gaat het rekruteren en selecteren van nieuwe medewerkers 
gemeenschappelijk aanpakken. Het Agentschap Overheidspersoneel (AgO) wordt daarom 
vanaf 2024 bevoegd voor alle selectieprocedures van alle entiteiten.
Graag de gevraagde data weergeven in Excel.
Hierover de volgende vragen voor elke entiteit afzonderlijk binnen het beleidsdomein 
Kanselarij, Bestuur, Buitenlandse Zaken en Justitie (KBBJ): het Agentschap Binnenlands 
Bestuur (ABB), het Agentschap Overheidspersoneel (AgO), het Agentschap Toegankelijk 
Vlaanderen, Informatie Vlaanderen, Het Facilitair Bedrijf (HFB), het Departement 
Kanselarij en Buitenlandse Zaken (DKBUZA), Audit Vlaanderen, Vlaams Agentschap voor 
Internationaal Ondernemen (Flanders Investment and Trade - FIT), Toerisme Vlaanderen 
(TVL) enzovoort.
1. Hoeveel personeelsleden werden in 2023 aangeworven? Graag een overzicht per 
entiteit.
2. Hoeveel personeelsleden werden in 2023 aangeworven volgens een objectief 
wervingssysteem? Graag een overzicht per enititeit.
a) Betreffende de selector.
i. Door welke selector werden de aanwervingen uitgevoerd? Graag aantallen per 
entiteit per selector.
ii. In hoeverre is de entiteit al ingestapt in het project ‘Gemeenschappelijke 
dienstverlening rekrutering en selectie’?
iii. Hoe evalueert de minister de stand van zaken?
b) Wat was de gemiddelde doorlooptijd bij elk van de onder a) vermelde selectoren:
i. vanaf aanvraag (aanmelding) tot invulling;
ii. vanaf de intake (gesprek tussen klant en dienstverlener om de vacature op te 
starten) tot invulling vacature;
iii. vanaf de eerste dag van de publicatie (kenbaarheid van vacature) tot invulling 
vacature?
3. Hoeveel personeelsleden werden in 2023 niet aangeworven via het objectief 
wervingssysteem?
a) Hoeveel daarvan vallen onder elk van de zes bovengenoemde 
uitzonderingscategorieën? Graag een overzicht per jaar.
b) Hoeveel daarvan vallen onder geen van de uitzonderingscategorieën? Graag een 
overzicht per jaar. Indien van toepassing, wat is de reden daartoe? Hoe 
apprecieert de minister die praktijk en hoe zal de minister dat aanpakken?
4. Bij hoeveel personeelsleden werd in 2023 de tijdelijke arbeidsovereenkomst verlengd? 
Graag een overzicht per entiteit.
a) Hoeveel daarvan verliepen via het objectief wervingssysteem? Graag een 
overzicht per entiteit.
b) Bij hoeveel personeelsleden werd de afgelopen vijf jaar de tijdelijke 
arbeidsovereenkomst verlengd buiten het objectief wervingssysteem? Hoeveel 
daarvan vallen onder de uitzondering ‘voor tijdelijke en uitzonderlijke 
personeelsbehoeften met een arbeidsovereenkomst van maximaal één jaar en 
uitzonderlijk verlengbaar met maximaal één jaar’? Graag een overzicht per jaar.
c) Bij hoeveel personeelsleden werd in 2023 de tijdelijke arbeidsovereenkomst 
verlengd buiten het objectief wervingssysteem en vallen niet onder voornoemde 
uitzonderingscategorie? Graag een overzicht per entiteit. Indien van toepassing, 
wat is de reden daartoe? Hoe apprecieert de minister die praktijk en hoe zal de 
minister dat aanpakken?
5. Zijn er binnen het beleidsdomein van de minister nog entiteiten die personeel 
aanwerven en vallen onder het Vlaams personeelsstatuut? Graag een opsomming.
Deze vraag werd gesteld aan de ministers Jan Jambon (138), Gwendolyn Rutten (142), 
Zuhal Demir (346)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 142 van 12 februari 2024
van BRECHT WARNEZ
1. Als bijlage vindt u het aantal in dienst getreden personeelsleden in 2023 bij de 
entiteiten die ressorteren onder het Vlaams Personeelsstatuut, exclusief buitenland 
personeel van lokaal recht. De gegevens omvatten enkel instroom van buiten de 
diensten van de Vlaamse overheid. Interne doorstroombewegingen tussen entiteiten 
van de diensten van de Vlaamse overheid worden niet meegenomen in de gegevens. 
Jobstudenten zijn evenmin meegenomen.
2. a) Als bijlage vindt u een overzicht van het aantal aangeworven personeelsleden via 
objectief wervingssysteem in 2023, opgedeeld per selector. Dit betreffen externe 
procedures en oproepen uit werfreserves. Om het jaar te bepalen waarop het 
personeelslid werd aangeworven, werd gekeken naar de datum waarop het proces-
verbaal van de selectieprocedure werd ondertekend. Hierdoor kan het aantal 
aangeworven personeelsleden afwijken van het aantal in dienst getreden 
personeelsleden in datzelfde jaar (cf. vraag 1).
Sinds 1 januari 2024 zijn alle entiteiten van de diensten van de Vlaamse overheid 
(met uitzondering van de Openbare Psychiatrische Ziekenhuizen Geel en Rekem) 
aangesloten op de dienstverlening van het Selectiecentrum bij het Agentschap 
Overheidspersoneel (AgO). Zo is de doelstelling gerealiseerd waartoe de Vlaamse 
Regering zich engageerde in het kader van de uitbreiding van de 
gemeenschappelijke dienstverlening op vlak van HR (VR 2020 3010 
DOC.1196/1TER). Dit betekent een belangrijke kwaliteits- en efficiëntiewinst voor 
de diensten van de Vlaamse overheid. De entiteiten kunnen zich voortaan focussen 
op hun kerntaken, terwijl AgO hen maximaal ontzorgt als gespecialiseerde 
gemeenschappelijke dienstverlener.
b) De gemiddelde doorlooptijden van het Selectiecentrum in 2023 zijn als volgt:
- vanaf aanvraag (aanmelding) tot invulling: 81 kalenderdagen
- vanaf intake tot invulling vacature: 63 kalenderdagen
- vanaf de eerste dag van de publicatie tot invulling van de vacature: 58 
kalenderdagen
Voor de beschikbare doorlooptijden van de overige selectoren verwijs ik naar de 
bijlage.
3. Als bijlage vindt u een overzicht van het aantal personeelsleden dat in 2023 niet via 
het objectief wervingssysteem werd aangeworven, opgedeeld per 
uitzonderingscategorie. Ik stel vast dat er geen aanwervingen waren die onder geen 
van de uitzonderingscategorieën vallen.
Zoals vermeld, zijn sinds 1 januari 2024 alle entiteiten van de diensten van de 
Vlaamse overheid, met uitzondering van de Openbare Psychiatrische Ziekenhuizen 
Geel en Rekem, aangesloten op de volledige dienstverlening van het Selectiecentrum 
(AgO). De selectieprocedures die het Selectiecentrum uitvoert, verlopen altijd via het 
objectief wervingssysteem (ook indien een uitzonderingscategorie van toepassing is). 
Met toepassing van artikel I 5, §2 VPS kan de lijnmanager nog altijd optreden als 
selector voor vervangingsopdrachten, tijdelijke en uitzonderlijke personeelsbehoeften 
met een arbeidsovereenkomst van maximaal één jaar en uitzonderlijk verlengbaar 
met maximaal één jaar, startbanen, doctoraatsbeurzen, en topsporters en hun 
omkadering. Deze functies vallen niet onder het toepassingsgebied van omzendbrief 
BZ 2014/5 van 23 mei 2014 inzake de kwaliteitscriteria voor selecties en selectoren, al 
stelt de omzendbrief wel dat het voor zich spreekt dat ook voor deze functies de 
kwaliteitscriteria zo veel mogelijk in acht worden genomen. Voor wat betreft de 
vervangingsopdrachten en tijdelijke en uitzonderlijke personeelsbehoeften moedigt 
AgO de entiteiten maximaal aan om ook hiervoor een beroep te doen op de 
dienstverlening van het Selectiecentrum. In de nota aan de Vlaamse Regering over de 
uitbreiding van de gemeenschappelijke HR-dienstverlening is verder bepaald dat de 
lijnmanager ook nog als selector kan optreden voor entiteitsspecifieke functies. Drie 
entiteiten, met name VDAB, Opgroeien en OVAM, hebben beslist om van deze 
uitzonderingsregel gebruik te maken.
4. Als bijlage vindt u een overzicht van de verlengingen van tijdelijke 
arbeidsovereenkomsten in 2023. Hierbij is gespecifieerd hoeveel verlengingen via 
objectief wervingssysteem, via de uitzondering ‘voor tijdelijke en uitzonderlijke 
personeelsbehoeften met een arbeidsovereenkomst van maximaal één jaar en 
uitzonderlijk verlengbaar met maximaal één jaar’ of buiten het objectief 
wervingssysteem verliepen. Voor deze laatste categorie is ook de reden vermeld. Voor 
de gevraagde gegevens voor 2019, 2020, 2021 en 2022 (vraag 4b) verwijs ik naar de 
antwoorden op de voorgaande schriftelijke vragen aangaande dit thema (o.a. 
schriftelijke vraag 54 van 16 november 2020, schriftelijke vraag 306 van 3 mei 2022 
en schriftelijke vraag 169 van 2 februari 2023). Voor wat betreft mijn appreciatie 
verwijs ik naar mijn antwoord op vraag 3.
5. De bijlage bevat de gegevens van alle entiteiten die personeel aanwerven en vallen 
onder het Vlaams personeelsstatuut.
BIJLAGE
Overzicht Diensten van de Vlaamse overheid m.b.t. indiensttredingen, objectieve en niet-
objectieve aanwervingen en verlengingen.
