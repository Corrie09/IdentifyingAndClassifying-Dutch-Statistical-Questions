title: Gebieden voor gemotoriseerde geluidsproducerende sporten - Uitvoering geplande acties
thema: Natuur en Milieu
Sport
pdf link: https://docs.vlaamsparlement.be/pfile?id=2078859
thema link: https://www.vlaamsparlement.be/parlementaire-documenten/schriftelijke-vragen/1834858
SCHRIFTELIJKE VRAAG
nr. 38
van ANDY PIETERS
datum: 21 oktober 2024
aan JO BROUNS
VLAAMS MINISTER VAN OMGEVING EN LANDBOUW
Gebieden voor gemotoriseerde geluidsproducerende sporten  -  Uitvoering geplande acties
Gemotoriseerde geluidsproducerende sporten zoals motorcross of rallycross vereisen door 
hun aard specifieke terreinen, maar staan in Vlaanderen onder druk door de beperkte 
beschikbare ruimte voor die sporttakken, door kritiek over geluids- of stofhinder, door 
milieu- en natuurregelgeving, alsook het belang aan lokaal draagvlak. 
Vlaanderen heeft een mooie geschiedenis in de diverse motorsporten. Het is de vaste 
ambitie van Vlaanderen om ook in de toekomst in een plaats te voorzien voor 
gemotoriseerde geluidsproducerende sporten waar mogelijk.
Op 22 december 2023 bezorgde de bevoegde minister aan de Vlaamse Regering de 
mededeling “Stand van zaken gebieden voor gemotoriseerde geluidsproducerende sporten 
in Vlaanderen”, met een overzicht van geleverde en te leveren inspanningen voor de 
diverse motorsporten.
In de mededeling werd de intentie geuit om de verschillende praktijkvoorbeelden te 
bundelen in een code van goede praktijk voor gemotoriseerde geluidsproducerende 
sporten voor de bestendige deputaties, die ook oordelen over de vergunningen. Dat geldt 
ook voor lokale besturen, gezien hun adviserende rol en hun nabijheid ten aanzien van de 
burger. 
Wat is hiervan de stand van zaken? Op welke termijn mag die code van goede praktijk 
worden verwacht?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 38 van 21 oktober 2024
van ANDY PIETERS
De toenmalige minister heeft aan het einde van de vorige legislatuur de vraag gesteld aan 
het departement Omgeving om een onderhandelaar aan te stellen voor deze problematiek. 
De opdracht behelst het vinden van een oplossing voor de vier bestaande 
motocrossterreinen en het bestaande rallycrossterrein alsook voor het op zoek gaan naar 
locaties voor nieuwe motocrossterreinen.
De onderhandelaar werd aangesteld en heeft voor en tijdens de zomer contact gehad met 
alle betrokken stakeholders vanuit de motocrosssector om een juist beeld te krijgen van 
de problematiek. Ook heeft hij contact gehad met verschillende betrokken vzw’s die zich 
uiten in een aantal beroepsprocedures omtrent motocross- en rallycrossterreinen, en met 
de collega’s van Sport Vlaanderen.
Op basis van de bevindingen uit zijn gesprekken met alle betrokken partijen, is de 
onderhandelaar aan de slag gegaan om een oplossing hieromtrent uit te tekenen. 
Momenteel is hij in gesprek met de sector en met Sport Vlaanderen om te komen tot een 
valabel voorstel voor de bestaande motocrossterreinen.
Voor de aanpak van de nieuwe motocrossterreinen en het bestaande rallycrosscircuit heeft 
de onderhandelaar de vorming van de Vlaamse Regering en de 
gemeenteraadsverkiezingen afgewacht. Hij zal hierover eerstdaags overleg plegen met 
mijn kabinet.
Wat betreft de timing heeft het vinden van een gedragen oplossing met voor- en 
tegenstanders voorrang. Het heeft weinig zin om op korte termijn een voorstel uit te 
werken waarvoor het nodige draagvlak ontbreekt. Gelet op de complexe problematiek met 
mogelijks technische ingrepen en repercussies zal dit nog enige tijd in beslag nemen. Het 
is de bedoeling dat – eens er door hem een gedragen voorstel vanuit de motocrosssector 
is bekomen – dit voorstel wordt voorgelegd aan de stakeholders om zo te komen tot 
gedragen scenario's.
