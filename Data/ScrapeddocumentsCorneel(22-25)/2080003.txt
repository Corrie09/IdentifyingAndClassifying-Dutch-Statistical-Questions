title: Herfstvaccinatiecampagne - Evaluatie
thema: Gezondheid
pdf link: https://docs.vlaamsparlement.be/pfile?id=2080003
thema link: https://www.vlaamsparlement.be/parlementaire-documenten/schriftelijke-vragen/1834505
SCHRIFTELIJKE VRAAG
nr. 16
van FREIJA VAN DEN DRIESSCHE
datum: 17 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Herfstvaccinatiecampagne  -  Evaluatie
De herfstvaccinatiecampagne loopt volop. Het Departement Zorg wil vooral verschillende 
doelgroepen vaccineren tegen covid en griep, maar iedereen die wil, kan zich laten 
vaccineren.
1. Hoeveel vaccins werden besteld voor de herfstvaccinatiecampagne?
2. Wie besliste hoeveel vaccins besteld werden en hoe wordt dat bepaald?
3. Hoe worden de vaccins verdeeld over de gewesten? Is dat op basis van een vraag van 
de gewesten of op basis van het aantal inwoners of het aantal personen in de 
verschillende doelgroepen?
4. Hoeveel vaccins werden al gezet tijdens deze herfstvaccinatiecampagne?
5. Hoeveel vaccins verwacht men te zetten tijdens deze vaccinatiecampagne?
6. Hoeveel vaccins werden tijdens vorige herfstvaccinatiecampagne besteld en hoeveel 
werden er uiteindelijk geplaatst? Wat gebeurde er met de niet-geplaatste vaccins?
7. Welk budget werd uitgetrokken voor de herfstvaccinatiecampagne?
8. Liggen de aantallen vaccins die men de komende jaren moet aankopen vast? Wat ligt 
contractueel vast voor de komende jaren en wat lag vast voor dit jaar?
9. In het verslag van de Risk Management Group (RMG) van 13 juni 2024 wordt 
beschreven dat het advies voor de covidvaccinatiecampagne nog wordt opgesteld, 
maar men weet wel al dat er niets verandert aan de aanbevolen hoeveelheid vaccins. 
Hoe kan men dat al weten en waarom is dat zo belangrijk?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 16 van 17 oktober 2024
van FREIJA VAN DEN DRIESSCHE
1. Voor de herfstvaccinatiecampagne 2024 werd een totaal van 2.000.000 dosissen 
besteld door Vlaanderen. Gelet op de formulering van de huidige covidvaccins in 
multidose vials werd dit aantal herleid tot 2.001.600 dosissen voor Vlaanderen.  
2. De beslissing voor het aantal te bestellen vaccins werd al in het voorjaar genomen 
door mijn voorganger, mevr. Crevits, in samenspraak met en op basis van de gegevens 
aangeboden door het Departement Zorg. Als vertrekpunt werd gesteund op het advies 
van de Hoge Gezondheidsraad ter bepaling van de doelgroepen waarvoor 
covidvaccinatie wordt aangeraden. In het toenmalige advies werden door de HGR de 
volgende doelgroepen gedefinieerd in het kader van een aanbevolen covidvaccinatie: 
•Personen 65 jaar of ouder of personen in langdurige zorg;
•Personen met eerder vastgestelde comorbiditeiten (SHC 9618, 05/02/2021: niveau 
1)
•Alle immuungecompromitteerden (CHS 9691, maart 2022)
•Alle zwangere vrouwen (SHC 9622, 22/04/2021)1
•Alle "personen werkzaam in de zorgsector", in en buiten zorginstellingen
In onderstaande tabel wordt een indicatie gegeven van de grootte van de doelgroep 
waarvoor covidvaccinatie is aanbevolen. 
 
Aanbevolen doelgroep Aantal
Alle 65 jaar of ouder of in langdurige zorg ± 1.367.000
Alle immuungecompromitteerden en personen met eerder 
vastgestelde comorbiditeiten (en samenwonenden)± 200.000
Alle "personen werkzaam in de zorgsector", in en buiten 
zorginstellingen± 400.000
Totale grootte aanbevolen doelgroep in Vlaanderen ± 2.000.000
Naast de omvang van de aanbevolen doelgroep werd eveneens rekening gehouden met 
het aantal registraties en het aantal bestelde dosissen tijdens de 
herfstvaccinatiecampagne in 2023. Tijdens deze campagne werden in totaal 1.994.520 
dosissen besteld door de vaccinatoren en 1.515.173 vaccinaties geregistreerd. 
Op basis van de grootte van de aanbevolen doelgroep en het aantal 
bestellingen/registraties in de herfstvaccinatiecampagne 2023 werd een totaal van 
2.000.000 dosissen besteld. 
3. Voor de afname van vaccins zijn deelstaten afhankelijk van de lopende contracten op 
Europees niveau met Pfizer-BioNTech. Elke deelstaat heeft de mogelijkheid om binnen 
de contractuele voorwaarden aan te geven hoeveel vaccins ze elk jaar wenst te 
ontvangen. Deze aantallen per deelstaat worden geconsolideerd aangekocht door de 
FOD Volksgezondheid binnen de lopende Europese contracten. 
Het zijn de gewesten die op dit moment bepalen hoeveel vaccins ze nodig hebben. 
1 In een update van het advies van de HGR werd geen algemene aanbeveling meer opgenomen voor het 
vaccineren van zwangere vrouwen tegen COVID-19. 
4. In de periode 02/09/2024 tot 27/10/2024 werd een totaal van 978.542 vaccinaties 
geregistreerd in Vaccinnet. 
5. Men verwachtte op basis van de beschikbare gegevens in het voorjaar 2024 dat voor 
de herfstcampagne 2024 eenzelfde aantal vaccins zou besteld worden door de 
vaccinatoren. Dit aantal werd voorzien om ter beschikking te stellen van de 
vaccinatoren. 
Het effectief aantal vaccins dat gezet zal worden in de herfst 2024 zal pas in december 
2024 duidelijk worden. Op basis van onder andere deze cijfers zal dan beslist worden 
in het voorjaar 2025 hoeveel vaccins er zullen/moeten besteld worden voor de 
herfstcampagne 2025. 
6. Voor de herfstvaccinatie 2023 werden door Vlaanderen een totaal van 2.630.441 
dosissen besteld bij Pfizer-BioNTech. Van deze 2.630.441 dosissen werden er 
1.994.520 vaccins besteld door de vaccinatoren en werden uiteindelijk 1.515.173 
vaccinaties geregistreerd. 
Wat gebeurde er met de niet-geplaatste vaccins: 
- Een deel van deze vaccins bevinden zich nog in stock bij de logistieke partner. 
Aangezien er in de tussentijd een nieuw vaccin (JN.1-variant) beschikbaar werd 
gesteld dat beter is aangepast aan het virus dat actueel circuleert, werd ervoor 
gekozen om de XBB.1.5-vaccins niet meer in te zetten in de 
herfstvaccinatiecampagne 2024. 
- Een deel van deze vaccins ging verloren omwille van de beperkte houdbaarheid na 
ontdooiing. 
- Een deel van deze vaccins ging verloren omdat de formulatie van de vaccins 
multidose vials betreft. Hierbij dient men een aangeprikte vial telkens binnen de 6 
uur toe te dienen. Voor de vaccinator is het in de praktijk niet altijd mogelijk om 
de vaccinatiemomenten te clusteren per 6 waardoor een deel van de vials niet 
binnen het tijdsbestek van 6 uur kan gebruikt worden. 
- Toediening en registratie zijn 2 verschillende acties. Mogelijk ligt het werkelijk 
aantal toegediende doses iets hoger dan het aantal geregistreerde doses.
7. Voor 2024 wordt geraamd dat de kost voor de organisatie van de 
herfstvaccinatiecampagne 1.000.000 euro zal zijn. Dit bedrag is exclusief de kosten 
voor de vaccins, het toedieningsmateriaal en de distributie van de vaccins en 
toedieningsmaterialen. Wie welke kosten hiervoor zal dragen moet nog verder 
uitgeklaard worden tussen de Federale regering en de gemeenschappen/gewesten. 
8. Op basis van het huidige contract met Pfizer-BioNTech dient Vlaanderen voor de 
periode 2023-2026 een totaal van 4.046.120 dosissen af te nemen. Indien meer 
dosissen nodig zijn dan de vooropgestelde hoeveelheid, kunnen deze (1) additioneel 
aangekocht worden bij Pfizer-BioNTech, (2) getransfereerd worden door een andere 
deelstaat, (3) gedoneerd worden via een andere EU-lidstaat of (4) versneld geleverd 
worden (bv. levering van 2025 vervroegen naar 2024). 
Vlaanderen is voorstander om de marktwerking zo snel mogelijk te herstellen waarbij 
de vaccins beschikbaar zijn op de vrije markt. In functie hiervan werd ervoor geopteerd 
om de resterende hoeveelheden zo snel mogelijk te ontvangen – rekening houdend 
met de grootte van de meest kwetsbare doelgroepen. Op basis hiervan werd geopteerd 
voor het volgend leveringsschema: 
Jaartal 2023 2024 2025 2026 Totaal
Aantal besteld 2.630.411 1.338.873 76.805 0 4.046.120
Voor 2024 lag een oorspronkelijke hoeveelheid vast van 1.338.873 dosissen. Gelet 
op het feit dat de covidvaccins nog niet beschikbaar waren op de vrije markt voor de 
herfstvaccinatiecampagne in 2024, werd de totale hoeveelheid vaccins voor 2024 
opgetrokken tot 2.000.000 dosissen. Hierbij kon zowel een antwoord geboden worden 
op de aanbeveling van de Hoge gezondheidsraad (cfr. vraag 2) en kon men 
tegemoetkomen aan een gelijkaardig vraag als in de herfstvaccinatiecampagne 2023. 
Zoals gemeld in de Vraag om Uitleg 68 en de bijbehorende schriftelijke vragen 2 en 
17 werd aangegeven door de Hoge gezondheidsraad op de RMG van 13 juni 2024 dat 
de doelgroepen waarvoor het vaccin aanbevolen zou worden in 2024 niet veel zouden 
verschillen van de doelgroepen in 2023. Op basis van deze informatie werd de 
inschatting gemaakt over het aantal benodigde vaccins en de bestelde en toegediende 
vaccins in het seizoen 2023-2024.  
De informatie is belangrijk omdat in het voorjaar al de eerste indicatieve cijfers 
doorgegeven moeten worden van het aantal vaccins die voor het najaar geleverd 
zouden moeten worden. Minstens 8 weken voor leveringsdatum moeten de definitieve 
aantallen waarover een land wenst te beschikken (in dit geval de 
gemeenschappen/gewesten, gezien de bevoegdheid bij de 
gemeenschappen/gewesten ligt), doorgegeven worden. Indien op dat moment geen 
quota doorgegeven worden, kan de timing voor start van de campagne in gedrang 
komen omwille van het niet beschikbaar zijn van de nodige vaccins.
