title: Beleidslijn Israël - Overdracht technologie en uitvoer en doorvoer militaire lijst en dual use
thema: Buitenlands beleid
Wapenhandel
pdf link: https://docs.vlaamsparlement.be/pfile?id=2051314
thema link: https://www.vlaamsparlement.be/parlementaire-documenten/schriftelijke-vragen/1808837
SCHRIFTELIJKE VRAAG
nr. 163
van ANNICK LAMBRECHT
datum: 29 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Beleidslijn Israël  -  Overdracht technologie en uitvoer en doorvoer militaire lijst en dual 
use
In de commissievergadering van 27 februari 2024 stelde ik de vraag in hoeverre 
technologie en de overdracht van technologie (via een training bijvoorbeeld) onder de 
algemene beleidslijn ten overstaan van Israël valt. De minister-president antwoordde toen 
dat hij daar in het algemeen niet op kon antwoorden.
De beleidslijn ten overstaan van Israël houdt in dat er geen uitvoer noch doorvoer wordt 
goedgekeurd die de versterking van de militaire capaciteit van de Israëlische krijgsmacht 
inhoudt. Over technologie, en de overdracht van technologie, wordt er in de beleidslijn 
niets specifieks gezegd.
In Vlaanderen is er een vestiging van Elbit Systems, het grootste wapenbedrijf van Israël 
en leverancier van het Israëlische leger. De kans dat er overdracht van technologie 
plaatsvindt tussen de vestiging in Vlaanderen en Elbit Systems in Israël is dan ook vrij 
groot.
1. Kan de minister verduidelijken in hoeverre technologie en de overdracht van 
technologie (voor militaire/dual use doeleinden) onder de algemene beleidslijn ten 
overstaan van Israël vallen?
2. Heeft de dienst Controle Strategische Goederen proactief verschillende bedrijven en 
instellingen die in het geval van technologie en overdracht van technologie naar Israël 
zitten, daarover gecontacteerd?
3. Graag een overzicht van de aanvragen voor voorlopige adviezen voor uitvoer en 
doorvoer naar Israël sinds 2023, zowel voor de militaire lijst als voor dual 
useproducten, met een omschrijving van het product, de bestemmeling en 
eindgebruiker, de waarde van de aanvraag en het advies van de dienst Controle 
Strategische Goederen.
4. Zijn er specifiek aanvragen voor voorlopige adviezen geweest voor technologie en de 
overdracht van technologie naar Israël? Zo ja, wat was het resultaat van de aanvragen?
5. Zijn er specifiek vergunningsaanvragen geweest voor uitvoer en doorvoer naar Israël 
voor technologie en/of overdracht van technologie? Zo ja, wat was het resultaat van 
de aanvragen?
6. Zijn er aanvragen voor schriftelijke bevestigingen geweest om specifiek na te gaan of 
bepaalde technologie en/of overdracht van technologie onder de vergunningsplicht 
valt? Zo ja, wat was het resultaat daarvan?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 163 van 29 februari 2024
van ANNICK LAMBRECHT
1. De Vlaamse beleidslijn ten aanzien van Israël is van toepassing op alle transacties van 
fysieke en niet-fysieke goederen, met name kennis en technologie, die gecontroleerd 
worden door de dual-use Verordening 2021/821 of de Gemeenschappelijke EU-lijst van 
militaire goederen.
2. Mijn diensten zetten in op het proactief informeren en sensibiliseren van de Vlaamse 
industrie en kennis- en onderzoeksinstellingen. 
De algemene Vlaamse beleidslijn ten aanzien van Israël wordt publiek gedeeld en geduid 
op de website van de dienst Controle Strategische Goederen en wordt onder de 
aandacht gebracht tijdens contacten met bedrijven. Dit beleid is met andere woorden 
algemeen gekend bij de industrie en kennis- en onderzoeksinstellingen.
Het sensibiliseringsbeleid van de dienst Controle Strategische Goederen heeft daarnaast 
expliciet aandacht voor de transfers van kennis en technologie. Deze elementen vormen 
een integraal onderdeel van de outreach-activiteiten van mijn diensten. Zo voorzien zij 
meermaals per jaar gratis basisopleidingen, organiseren zij jaarlijks een dual-use 
bedrijvenseminarie, hebben zij op regelmatige basis individuele contacten met bedrijven 
en geven zij toelichting over exportcontrole op verschillende Vlaamse en federale info-
events.
3-4.Een voorlopig advies dient om bedrijven toe te laten om in een vroeg stadium een 
inschatting te maken van de toelaatbaarheid van een uitvoer. In het geval van uitvoer 
naar Israël is er een heel duidelijke restrictieve beleidslijn: alle transacties die de militair 
capaciteit van de Israëlische krijgsmacht versterken zullen worden geweigerd. Er 
werden dan ook geen voorlopige adviezen aangevraagd voor de uit- of doorvoer van 
defensiegerelateerde producten naar Israël als land van eindgebruik. Een voorlopig 
advies kan overigens enkel aangevraagd worden voor transacties van 
defensiegerelateerde producten en niet van dual-use goederen.
5. De dienst Controle Strategische Goederen ontving sinds begin 2023 geen 
vergunningsaanvragen voor doorvoer en twee vergunningsaanvragen voor uitvoer van 
technologie naar Israël. 
Deze twee aanvragen betreffen technologie gecontroleerd door de dual-use Verordening 
2021/821. Beide aanvragen  werden goedgekeurd in lijn met de Vlaamse beleidslijn ten 
aanzien van Israël. Dit betekent dat er materiële zekerheid werd verkregen over het 
civiele eindgebruik van deze goederen.
Voor één van de vergunningsaanvragen verwijs ik u naar mijn antwoord op schriftelijke 
vraag 130 getiteld ‘Wapenexport - Maandverslag dualusegoederen november 2023’ van 
29 januari 2024.
6. Er werden geen schriftelijke bevestigingen aangevraagd.
