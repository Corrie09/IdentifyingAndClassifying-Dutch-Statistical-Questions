title: Agentschap Overheidspersoneel (AgO) - Ondersteuning thuiswerkend personeel
thema: Onderwijs en Vorming
Vlaamse administratie
pdf link: https://docs.vlaamsparlement.be/pfile?id=2008686
thema link: https://www.vlaamsparlement.be/parlementaire-documenten/schriftelijke-vragen/1773412
SCHRIFTELIJKE VRAAG
nr. 35
van BRECHT WARNEZ
datum: 19 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Overheidspersoneel (AgO)  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de Omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …).
De ondersteuning werd bij Besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tussenkomst in het 
internetabonnement via een derdebetalersregeling.
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het 
Agentschap Overheidspersoneel (AgO):
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)?
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk  budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij het Agentschap Overheidspersoneel (AgO) nog geen maatregelen genomen 
zijn zoals in vraag 1, zijn er dan extra initiatieven gepland? Graag met vermelding van 
motivatie alsook van timing en budget.
4. Indien bij het Agentschap Overheidspersoneel (AgO) nog geen initiatieven genomen 
zijn over materiële ondersteuning zoals in vraag 2, zijn er dan extra initiatieven 
gepland? Graag met vermelding van motivatie alsook timing en budget.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 35 van 19 oktober 2023
van BRECHT WARNEZ aan BART SOMERS
1. Het Agentschap Overheidspersoneel (AgO) heeft op 26 januari 2021 beslist om de 
forfaitaire internetvergoeding van 20 euro per maand automatisch toe te kennen aan 
elk actief personeelslid dat op regelmatige basis thuiswerkt. Daarnaast is er binnen mijn 
administratie nog een groep personeelsleden voor wie de tussenkomst voor de 
internetverbinding via het derde-betalersysteem geregeld is. Dit is een gevolg van de 
overdracht van personeelsleden in het kader van de centralisering van de HR-
dienstverlening. Via het sectoraal akkoord van 2020-2022 wordt vanaf 1 januari 2023 
de thuiswerkvergoeding verankerd in het VPS.
In bijlage vindt u een overzicht van het aantal personeelsleden dat in de periode 2020-
2022 hetzij een forfaitaire internetvergoeding ontvingen, hetzij gebruik maakten van 
het derde-betalerssysteem, zowel in absolute als in relatieve cijfers. De tussenkomst 
wordt (tijdelijk) stopgezet voor langdurig afwezigen (bv. onbetaald verlof). 
Het overzicht bevat eveneens de uitbetalingen die de voorbije drie jaar werden gedaan 
in het kader van de forfaitaire internetvergoeding en het gereserveerde budget voor de 
tussenkomst via het derde-betalerssysteem.
2. AgO stelt haar personeelsleden materiaal ter beschikking dat zij kunnen gebruiken op 
kantoor en thuis om hun digitale werkplek efficiënt in te richten. Dit omvat:
-Kantoormateriaal: Klein materiaal, zoals een headset, een toetsenbord en een 
oplader, kan in tweevoud besteld worden, zodat personeelsleden kunnen 
beschikken over een exemplaar voor op kantoor en voor thuis.
-Thuiswerkmateriaal: Groter materiaal zoals een beeldscherm en een bureaustoel, 
dat het thuiswerken meer ergonomisch maakt. Medewerkers met een 
arbeidsovereenkomst langer dan 1 jaar kunnen dit eenmalig aanvragen. 
In 2020 werd er voor klein thuiswerkmateriaal en beeldschermen een budget van 
75.603 euro excl. BTW gereserveerd. Voor 2021 bedroeg dit budget 16.600 euro en 
voor 2022 was dit 2.700 euro. Voor bureaustoelen bedroeg dit 48.216 euro excl. BTW 
voor 2021 en 11.200 euro excl. BTW voor 2022.
In bijlage werd een overzicht opgenomen van het aantal personeelsleden dat in de 
periode 2020-2022 materiaal ter beschikking kreeg, opgesplitst per jaar.
3. AGO verankerde de bestaande financiële ondersteuning in het kader hybride werken 
en voorziet geen nieuwe of bijkomende initiatieven in de nabije toekomst.
4. AGO verankerde de bestaande materiële ondersteuning in het kader hybride werken 
en voorziet geen nieuwe of bijkomende initiatieven in de nabije toekomst. Wanneer 
blijkt dat er nood is aan extra materiële ondersteuning voor de personeelsleden zal 
AGO dit onderzoeken en een standpunt innemen.
BIJLAGE
Overzicht aantal personeelsleden en budget in de afgelopen drie jaar in het kader van de 
forfaitaire internetvergoeding, de tussenkomst via het derde-betalerssysteem en 
thuiswerkmateriaal
