title: Accijnzen - Verschuiving van stroom naar fossiele brandstoffen
thema: Energie
Natuur en Milieu
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2018942
thema link: https://www.vlaamsparlement.be/parlementaire-documenten/schriftelijke-vragen/1782059
SCHRIFTELIJKE VRAAG
nr. 156 
van BART CLAES
datum: 24 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Accijnzen  -  Verschuiving van stroom naar fossiele brandstoffen
Vlaanderen heeft zeer lang de burger gemotiveerd om over te schakelen naar gas als 
groener alternatief om woningen te verwarmen en om mee te koken. In Wallonië wordt 
nog vooral met mazout en in tweede instantie zelfs met steenkool en hout gestookt. 
Nu wil de Federale Regering een taxshift doorvoeren door de accijnzen op stroom deels te 
verschuiven richting aardgas. Zo zou de energietransitie een duw moeten krijgen. Concreet 
betekent het dat 50 procent van de accijnzen op elektriciteit wordt verschoven naar de 
accijnzen op de fossiele brandstoffen zoals aardgas. Daardoor zal Vlaanderen 
disproportioneel belast worden vergeleken met Wallonië, waardoor er een nieuwe verdoken 
transfer ontstaat.
1. Hoeveel procent van de Vlamingen verwarmt de woning met aardgas?
2. Heeft de minister er zicht op hoeveel procent van de Waalse en Brusselse gezinnen 
met aardgas stoken?
3. Hoeveel euro zullen Vlaamse burgers extra moeten betalen aan belastingen door die 
federale taxshift?
4. Zal de minister stappen zetten tegen die communautaire discriminatie?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 156 van 24 november 2023
van BART CLAES
1. Volgens de laatst uitgevoerde REG-bevraging in 2019 had 68% van de Vlaamse 
gezinnen aardgas als brandstof voor de hoofdverwarming; stookolie was goed voor een 
aandeel van 16%. 
2. De Vlaamse overheid beschikt enkel over gegevens van het Vlaamse Gewest. 
3. De beslissing van de federale regering is niet aan mij overgemaakt. Ik kan mij dus niet 
uitspreken over de precieze impact. 
4. Aangezien de hervorming pas een impact zou hebben vanaf 2028, de precieze impact 
ervan nog niet gekend is, ze nog verder ingevuld en mogelijk bijgestuurd kan worden 
door een volgende federale regering en er bovendien ook nog flankerende maatregelen 
kunnen worden genomen, is het momenteel niet aan de orde om vanuit Vlaanderen 
hiertegen stappen te nemen.
