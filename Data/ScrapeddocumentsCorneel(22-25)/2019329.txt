title: Sociale huurders - Verplichte inschrijving bij VDAB
thema: Werk
pdf link: https://docs.vlaamsparlement.be/pfile?id=2019329
thema link: https://www.vlaamsparlement.be/parlementaire-documenten/schriftelijke-vragen/1784528
SCHRIFTELIJKE VRAAG
nr. 105 
van IMADE ANNOURI
datum: 4 december 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Sociale huurders  -  Verplichte inschrijving bij VDAB
Sociale huurders moeten zich sinds begin 2023 verplicht inschrijven bij VDAB. Paragraaf 6 
van artikel 6.3/1 van de Codex Wonen en het corresponderende besluit van de Vlaamse 
Regering (BVR) leggen de gegevensuitwisseling van sociale huurders met VDAB vast "met 
het oog op een specifieke dienstverlening en aangepaste beleidsmaatregelen voor sociale 
huurders".
1. Wat houdt de specifieke dienstverlening van VDAB voor sociale huurders in?
2. In welke bijkomende middelen, middelenverschuiving, personeelsinzet en/of 
beleidskeuzes voorziet VDAB om de sociale huurders naar werk te begeleiden?
3. Welke aangepaste beleidsmaatregelen voor sociale huurders zijn er genomen?
4. Hoeveel sociale huurders zijn tussen 1 januari 2023 en nu bijkomend ingeschreven bij 
VDAB als gevolg van de verplichting?
5. Hoeveel van hen zijn intussen aan het werk?
6. Hoeveel van hen vonden nog geen plaats op de arbeidsmarkt en wat zijn de 
belangrijkste drempels?
7. Van het aantal sociale huurders zonder werk: wat is het aandeel van eenoudergezinnen 
en wat is het aandeel van gezinnen waar wel minstens een van de leden van het gezin 
werkt? Graag de cijfers voor de meting op 1 januari 2023 en de cijfers voor vandaag.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 105 van 4 december 2023
van IMADE ANNOURI
1-3.Voor VDAB is de verplichte inschrijving van sociale huurders (net als voorzien is voor 
inburgeraars, tijdelijk ontheemde Oekraïners,…) een kans om extra arbeidskrachten 
aan te boren voor onze krappe arbeidsmarkt. Daarom zal VDAB deze doelgroep 
proactief benaderen: via communicatie waarin wordt uitgelegd wat VDAB voor hen kan 
betekenen, via contactname door VDAB waarbij VDAB een aanbod zal doen bv. op vlak 
van vacatures, maar evenzeer op vlak van opleiding en begeleiding. 
Elke sociale huurder krijgt dankzij deze verplichte inschrijving toegang tot een 
individueel traject op maat van VDAB in functie van de eigen competenties en noden 
en in functie van het jobdoelwit. De sociale huurder heeft recht op de volledige 
dienstverlening die VDAB aanbiedt: digitale informatie, digitale dienstverlening, maar 
ook intensieve bemiddeling, ondersteuning bij het wegwerken van drempels naar werk 
en gespecialiseerde dienstverlening.
Deze nieuwe regelgeving werd opgenomen binnen de reguliere werking van VDAB. Het 
is immers de kerntaak van VDAB om vacatures en werkzoekenden te matchen. Sociale 
huurders vormen geen specifieke doelgroep en hun noden zijn niet anders dan andere 
werkenden en werkzoekenden op onze arbeidsmarkt. Sociale huurders begeleiden 
kadert in de opdracht van VDAB en de bestaande taken.
4-8.Het controleren van de inschrijfverplichting valt onder de bevoegdheid van mijn collega 
bevoegd voor Wonen Matthias Diependaele. Wonen in Vlaanderen monitort deze 
cijfers. In de toekomst zullen er ook gegevens ter beschikking gesteld worden over de 
resultaten van de begeleiding door VDAB. Hiervoor dienen de nodige 
privacymachtigingen nog verleend te worden. 
BIJLAGE
Rapport
