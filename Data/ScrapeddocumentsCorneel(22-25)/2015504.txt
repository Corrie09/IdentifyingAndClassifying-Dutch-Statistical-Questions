title: Vernieuwde verkeerslichtenregeling - Veiligheid overstekende fietsers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2015504
thema link: https://www.vlaamsparlement.be/parlementaire-documenten/schriftelijke-vragen/1780505
SCHRIFTELIJKE VRAAG
nr. 221
van ORRY VAN DE WAUWER
datum: 17 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vernieuwde verkeerslichtenregeling  -  Veiligheid overstekende fietsers
De laatste jaren werden in de stad Antwerpen heel wat kruispunten voorzien van een 
nieuwe regeling van de verkeerslichten. Daarvoor worden elk jaar verschillende 
kruispunten aangesloten op de verkeerslichtencoördinatiecomputer (VLCC). Die computer 
analyseert de verkeersstromen van het kruispunt en stelt nieuwe 
verkeerslichtenregelingen voor om de veiligheid en doorstroming van kruispunten te 
verbeteren. De aanpassingen door de VLCC zijn welkom, gezien het hoge aantal gevaarlijke 
kruispunten in Antwerpen. 
In de praktijk blijkt echter dat door de suggesties van de VLCC, aanpassingen aan de 
verkeerslichten gebeuren die geen rekening houden met de aanwezige fietsinfrastructuur. 
Een voorbeeld daarvan is het kruispunt van de Du Chastellei, de Molenlei en de Bredabaan 
in Merksem. Op dat kruispunt werd een nieuwe en meer conflictvrije lichtenregeling 
ingevoerd. Voor fietsers is in opstelstroken voorzien in de zijstraten van de Bredabaan, 
zonder aansluiting op de lichtgeregelde fietsoversteekplaats naast het zebrapad. Daardoor 
staan ze samen voor het rode licht met de auto’s, terwijl verder om de hoek het groen licht 
is voor fietsers in een conflictvrije regeling. Dat mengt fietsers met wagens in het kruisende 
verkeer als ze wachten op het opstelvak, en leidt tot conflicten met overstekende 
voetgangers en fietsers als ze zich naar de fietsoversteek naast het zebrapad begeven. Dat 
is geen opportune situatie.
1. Zijn dergelijke situaties waar nieuwe conflictvrijere lichtenregelingen niet naadloos 
aansluiten op de aanwezige fietsinfrastructuur, een bekend fenomeen?
2. Op hoeveel kruispunten in Antwerpen bestaat een soortgelijke situatie? Is dat enkel in 
Antwerpen terug te vinden met de uitrol van de VLCC, of duiken over heel het Vlaamse 
Gewest dergelijke situaties op als gevolg van de aanpassing van 
verkeerslichtenregelingen?
3. Als dergelijke situaties ontstaan, is die opstelling dan een bewuste keuze of een 
onvoorzien gevolg van de uitrol van de nieuwe lichtenregelingen?
4. Zal het Agentschap Wegen en Verkeer (AWV) onderzoeken hoe dergelijke situaties op 
te lossen zijn? Wordt dat verder opgevolgd, of is het ontstaan van dergelijke situaties 
ingecalculeerd bij de aanpassing van verkeerslichtenregelingen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 221 van 17 november 2023
van ORRY VAN DE WAUWER
1. Dergelijke problematiek is gekend bij het Agentschap Wegen en Verkeer (AWV). Het 
AWV beseft dat dit geen ideale situatie is, maar de huidige situatie is wel een 
verbetering op het vlak van verkeersveiligheid ten opzichte van de vorige situatie. Via 
de fietsoversteek kunnen fietsers die een linksafbeweging willen maken vanop de 
Bredabaan, deze oversteek conflictvrij maken. Deze aanpassing van de lichtenregeling 
kon op korte termijn gerealiseerd worden en het AWV wou hiermee niet wachten tot 
de zijtakken (in het beheer van de stad) werden aangepast conform het Vademecum 
fietsvoorzieningen. 
2. Er wordt geen overzicht bijgehouden van het aantal locaties waarbij fietsers in 
gemengd verkeer zitten maar er ter hoogte van het verkeerslichtengeregeld kruispunt 
een afzonderlijke fietsoversteek is die conflictvrij geregeld wordt. Ook op andere 
locaties in Vlaanderen komen dit soort configuraties voor.
3. Het conflictvrij maken van verkeerslichten is een manier om met beperkte middelen 
en aanpassingen (= geen heraanleg of aanpassingen aan de infrastructuur) de 
verkeersveiligheid op een lichtengeregeld kruispunt aanzienlijk te verhogen. De door 
u geschetste opstelling kan op sommige locaties inderdaad een gevolg zijn. 
4. In het Vademecum fietsvoorzieningen wordt aanbevolen om een bypass voor fietsers 
te voorzien in dergelijke situaties. Wanneer een weg opnieuw aangelegd of aangepast 
wordt, gebeurt dat in overeenstemming met de richtlijnen uit het vademecum, 
waardoor de door u geschetste situaties vermeden worden. 
