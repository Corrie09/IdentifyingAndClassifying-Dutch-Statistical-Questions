title: Kinderen en jongeren met een beperking - Verdeling middelen (2)
thema: Welzijn en Gezin
pdf link: https://docs.vlaamsparlement.be/pfile?id=2013308
thema link: https://www.vlaamsparlement.be/parlementaire-documenten/schriftelijke-vragen/1776707
SCHRIFTELIJKE VRAAG
nr. 90
van TINE VAN DER VLOET
datum: 6 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderen en jongeren met een beperking  -  Verdeling middelen (2)
Het Vlaams Agentschap voor Personen met een Handicap (VAPH) biedt verschillende 
vormen van ondersteuning voor minderjarigen. Zo is er de mogelijkheid om begeleiding, 
dagopvang of verblijf (met overnachting) te organiseren in een multifunctioneel centrum 
(MFC). Daarnaast worden ook persoonlijkeassistentiebudgetten (PAB’s) ter beschikking 
gesteld.
Op 28 september 2023 stelde ik schriftelijke vraag nr. 16 over dit onderwerp. In opvolging 
daarvan heb ik de volgende vragen voor de minister:
1. In het antwoord op schriftelijke vraag nr. 16 staat te lezen dat in september 517 
mensen werden aangeschreven op de wachtlijst PAB. 
Hoeveel van die personen aanvaardden hun PAB? Zijn er personen die hun PAB 
weigerden? Zo ja, om hoeveel personen gaat het? Zullen er daardoor andere kinderen 
en jongeren een PAB krijgen? 
2. Zullen er dit jaar nog mensen worden aangeschreven op de wachtlijst van een PAB? 
Zo ja, wanneer zal dat gebeuren en om hoeveel personen gaat het? 
3. Op 5 mei 2023 stelde ik schriftelijke vraag nr. 661. In het antwoord stond te lezen dat 
toen de eerste jongeren werden aangeschreven die in een MFC verblijven en die een 
vraag hebben naar een PAB. De PAB’s zouden vanaf juni 2023 ter beschikking worden 
gesteld. 
a) Hoeveel kinderen en jongeren maakten uiteindelijk de overstap van een MFC naar 
een PAB?
b) Hoeveel personen gingen daar niet op in? Kunnen daardoor andere kinderen en 
jongeren de overstap van een MFC naar een PAB maken? Zo ja, om hoeveel 
personen gaat het?
c) Werden er in de tussentijd nog kinderen en jongeren aangeschreven voor een 
overstap? Zo ja, hoeveel werden er aangeschreven? Zo niet, worden er dit jaar 
nog kinderen en jongeren aangeschreven voor een overstap van een MFC naar 
een PAB?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 90 van 6 november 2023
van TINE VAN DER VLOET
1. Eind januari 2024 zijn de definitieve cijfers beschikbaar. Deze cijfers worden 1x per 
kwartaal opgemaakt en geconsolideerd. Begin oktober hadden reeds 67 van de 
aangeschreven personen hun PAB aanvaard. De aangeschrevenen hadden nog tot 13 
november 2023 tijd om te reageren.
2. Dit jaar worden geen jongeren meer aangeschreven op de wachtlijst PAB.
a. 17 kinderen en jongeren gingen in op het aanbod om de overstap te maken van 
MFC-ondersteuning naar een PAB.
b. Alle kinderen en jongeren die residentieel in een MFC verbleven én die op de 
wachtlijst PAB stonden, werden aangeschreven en kregen de kans om over te 
stappen. Er werden 146 kinderen en jongeren aangeschreven. 129 gingen niet 
in op het aanbod. De weigeringen hebben hier dus geen impact op het aantal 
dat overstapt.
c. Neen, alle kinderen en jongeren die residentieel ondersteund worden in een 
MFC én op de wachtlijst voor een PAB stonden, werden in mei 2023 
aangeschreven. Nadien werden geen nieuwe kinderen en jongeren 
aangeschreven.
