title: Rampenfonds - Evolutie dossiers droogte 2020
thema: Natuur en Milieu
pdf link: https://docs.vlaamsparlement.be/pfile?id=2023349
thema link: https://www.vlaamsparlement.be/parlementaire-documenten/schriftelijke-vragen/1785474
SCHRIFTELIJKE VRAAG
nr. 77
van STEVEN COENEGRACHTS
datum: 6 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Rampenfonds  -  Evolutie dossiers droogte 2020
Het Vlaams Rampenfonds werkt volop aan de afhandeling van de aanvraagdossiers met 
betrekking tot de droogte 2020. In antwoord op mijn schriftelijke vraag nr. 209 van 22 
maart 2023 stelde de minister-president dat de grote meerderheid van de dossiers in het 
derde kwartaal van 2023 afgehandeld zou zijn, met uitzondering van een zeer kleine 
minderheid van onder meer complexe dossiers of dossiers waarin beroep werd 
aangetekend. Graag kreeg ik een overzicht van de actuele stand van zaken. 
1. Hoeveel dossiers 
a) werden opgestart?
b) zijn nog in behandeling, meer bepaald in de verwerkingsfase van de aanvraag, 
respectievelijk de expertisefase?
c) zijn afgewerkt?
d) zijn uitbetaald?
2. Wat was tot nog toe de gemiddelde afhandelingstermijn van een dossier?
3. Hoeveel dossiers 
 
a. werden uiteindelijk afgekeurd?
b. resulteerden in het niet uitbetalen van een schadevergoeding? 
4. Hoeveel
a. schade werd er al uitbetaald aan de gedupeerden?
b. bedraagt de gemiddelde schadevergoeding per dossier?
5. Tegen wanneer wordt ervan uitgegaan dat alle gedupeerden hun schadevergoeding 
zullen ontvangen?
6. Op hoeveel wordt de totaal uit te betalen schadevergoeding geschat?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 77 van 6 december 2023
van STEVEN COENEGRACHTS
1. Ik verwijs naar mijn antwoord op schriftelijke vraag nr. 70 d.d. 29 november 2023 
getiteld “Vlaams Rampenfonds - Uitbetaling aan slachtoffers”.
2. De afhandelingstermijn van een dossier hangt van verschillende factoren af. Vaak zijn 
de ingediende dossiers onvolledig en dienen bijkomende stukken bij de schadelijder 
te worden opgevraagd. Tevens speelt de snelheid waarmee de expertiseverslag kan 
worden afgerond een rol. De schadelijder heeft bovendien een maand na ontvangst 
van dit verslag de mogelijkheid om zijn opmerkingen op het verslag te formuleren, 
wat een bijkomende expertise kan vereisen. Nadat de vergoedingsbeslissing is 
getroffen kan de schadelijder binnen de maand na ontvangst ervan een voorziening 
instellen bij het bevoegde Hof van Beroep. 
Deze factoren dragen ertoe bij dat de afhandelingstermijn van elk van de 
schadedossiers erg kan verschillen. Aldus is het moeilijk om een gemiddelde 
afhandelingstermijn mee te delen.
3. Er werden in totaal al 1186 dossiers van de 1241 dossiers behandeld. In 745 dossiers 
of 62,8% van de behandelde dossiers vond er een uitbetaling plaats. Met andere 
woorden, in 441 dossiers vond er geen uitbetaling plaats. Deze dossiers voldeden niet 
aan de reglementering om voor een tegemoetkoming in aanmerking te komen.
4. Er werd in totaal al voor 12.378.491 euro uitbetaald aan tegemoetkomingen, en dit 
voor 745 dossiers. De gemiddelde tegemoetkoming bedraagt dus 16.615,40 euro. 
Voor bijkomende kwantitatieve informatie verwijs ik naar mijn antwoord op 
schriftelijke vraag nr. 70 d.d. 29 november 2023 getiteld “Vlaams Rampenfonds - 
Uitbetaling aan slachtoffers”.
5. Het Vlaams Rampenfonds (VRF) streeft ernaar om in de loop van januari 2024 de 
dossiers in het kader van de droogte 2020 behandeld te hebben, behoudens dossiers 
waartegen schadelijders in beroep gaan of dossiers waar het VRF nog reactie moet 
krijgen van de schadelijders.
6. Er zijn op 18 december 2023 nog 55 dossiers in behandeling. Indien uitgegaan wordt 
van bovenstaand percentage dat er in 62,8% van de schadedossiers een uitbetaling 
gebeurt en van een gemiddelde kost van 16.615,40 euro, dan wordt er nog een uit te 
betalen schadevergoeding verwacht van 584.330 euro. 
Op basis van het bovenstaande scenario zou de totale raming voor uitbetaling 
tegemoetkomingen in het kader van de ramp droogte 2020 12.962.821 euro 
bedragen.
