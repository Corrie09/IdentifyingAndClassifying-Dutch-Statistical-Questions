title: Assistentiehonden - Nieuw refertebedrag
thema: Welzijn en Gezin
pdf link: https://docs.vlaamsparlement.be/pfile?id=2080573
thema link: https://www.vlaamsparlement.be/parlementaire-documenten/schriftelijke-vragen/1839279
SCHRIFTELIJKE VRAAG
nr. 59
van KOEN DILLEN
datum: 8 november 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Assistentiehonden  -  Nieuw refertebedrag
Een assistentiehond is een hond die getraind is om personen met een handicap te helpen 
in het dagelijkse leven. De assistentiehonden zijn opgenomen in de refertelijst van het 
Vlaams Agentschap voor Personen met een Handicap (VAPH). Sinds 1 april 2024 is het 
maximum refertebedrag voor een assistentiehond verhoogd naar 28.000 euro.
1. Hoeveel mensen vroegen in de afgelopen zittingsperiode een assistentiehond aan? 
Graag een opsplitsing per jaar. 
2. Hoeveel aanvragers kregen sinds 1 april 2024 het nieuwe refertebedrag toegezegd en 
hoeveel het oude? 
3. Wat was de reden dat mensen na 1 april 2024 nog het oude refertebedrag bleven 
krijgen?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 59 van 8 november 2024
van KOEN DILLEN
1. In de afgelopen zittingsperiode (van 23 september 2019 tot en met 22 september 
2024)werden er 223 aanvragen voor een assistentiehond ingediend bij het VAPH. Het 
gaat zowel om alle types assistentiehonden die in de refertelijst zijn opgenomen als om 
de types die niet in de refertelijst zijn opgenomen. Tabel 1 geeft een verdere opsplitsing 
weer per jaar.
Opmerking: de laatste geconsolideerde gegevens van het VAPH dateren van 1 oktober 
2024. Daardoor kan er slechts gerapporteerd worden tot en met 30 juni 2024.
Tabel 1: Aantal aanvragen voor een assistentiehond per jaar
Jaar aanvraag aantal aanvragen
2019 (vanaf 23/09/2019) 50 (13)
2020 51
2021 46
2022 37
2023 49
2024 tot 30/06/2024 27
2. Tussen 1 april 2024 en 30 juni 2024 kregen vier aanvragers het nieuwe refertebedrag 
en twee aanvragers het oude refertebedrag voor een assistentiehond opgenomen in de 
refertelijst.
3. Aanpassingen in de refertelijst, zoals gewijzigde refertebedragen, gelden voor 
aanvragen die ingediend worden vanaf de datum waarop die aanpassingen van kracht 
worden. De aanvraagdatum is het moment waarop een aanvraag of een eerste 
document in verband met de aanvraag naar het VAPH werd verstuurd. 
Als er dus een aanvraag voor een tegemoetkoming voor een assistentiehond vóór 1 
april 2024 is ingediend, is de vorige versie van de refertelijst van toepassing (de 
refertelijst vanaf 1 januari 2024), ook als het VAPH de aanvraag na 1 april goedkeurde. 
Aanvragen die vanaf 1 april 2024 zijn ingediend, krijgen na goedkeuring altijd het 
nieuwe refertebedrag toegekend dat vanaf die datum geldt.
