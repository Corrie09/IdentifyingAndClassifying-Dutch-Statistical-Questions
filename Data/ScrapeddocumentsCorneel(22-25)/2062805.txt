title: Schade energieprestatiecertificaat (EPC) - Burgerlijke partijstelling van de minister
thema: Energie
pdf link: https://docs.vlaamsparlement.be/pfile?id=2062805
thema link: https://www.vlaamsparlement.be/parlementaire-documenten/schriftelijke-vragen/1818084
SCHRIFTELIJKE VRAAG
nr. 501
van ROBRECHT BOTHUYNE
datum: 5 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Schade energieprestatiecertificaat (EPC)  -  Burgerlijke partijstelling van de minister
Op mijn vraag om uitleg nr. 581 van 29 november 2023 antwoordde de minister: “Het is 
belangrijk dat iedereen weet dat de energiedeskundige wel degelijk aansprakelijk is voor 
zijn fouten. Vandaag is het al zo dat als de eigenaar, koper of huurder schade heeft door 
een foutief EPC, die de schade kan verhalen via de burgerlijke rechtbank…… Een 
energiedeskundige is ook verplicht om een beroepsaansprakelijkheidsverzekering af te 
sluiten. Ik zou mensen die schade hebben opgelopen, dus oproepen om dat effectief te 
doen. Ik zal mij mee burgerlijke partij stellen vanuit het Vlaamse Gewest.”
1. Hoe ziet de minister dat concreet?
2. Moet er niet eerst een onderzoek door het Vlaams Energie- en Klimaatagentschap 
(VEKA) gebeuren over het al dan niet slecht uitgevoerde EPC? Welke procedure zal 
worden gevolgd?
3. Welk budget is door de minister vrijgehouden om de gerechtelijke procedure te 
voeren/te doorlopen?
4. Heeft de minister weet van procedures voor de burgerlijke rechtbank over foutieve 
EPC’s?
a) Zo ja, hoeveel werden er gevoerd in 2023?
b) Heeft de minister zich al burgerlijke partij gesteld? Zo ja, in hoeveel procedures?
5. Zal de minister zich ook burgerlijke partij stellen bij schade bij de opmaak van het 
asbestattest als de eigenaar zijn verhaal doet via de burgerlijke rechtbank? En bij 
schade bij de opmaak van het EPB-attest?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 501 van 5 april 2024
van ROBRECHT BOTHUYNE
1. Deze passage ging louter over het aansprakelijk stellen van de energiedeskundige als 
de eigenaar, koper of huurder schade heeft geleden (bv. een te hoge koopprijs heeft 
betaald) door een energieprestatiecertificaat (EPC) dat foutief werd opgesteld door de 
energiedeskundige. Het was dus eerder een oproep aan burgers die schade hebben 
opgelopen en ook de fout, schade en oorzakelijk verband kunnen aantonen, de schade 
te verhalen via de burgerlijke rechtbank op de energiedeskundige. In dat geval kan het 
Vlaamse Gewest zich niet burgerlijke partij stellen want dat is een burgerlijke zaak en 
geen strafzaak.
Wanneer een foutief opgesteld EPC zou kunnen leiden tot een strafzaak wanneer het 
gaat over fraude of valsheid in geschrifte, dan mag de burger mijn kabinet op de hoogte 
brengen en zal ik, wanneer de zaak zich leent tot een burgerlijke partijstelling, mij 
vanuit het Vlaamse Gewest burgerlijke partij stellen. Deze piste moet uiteraard eerst 
onderzocht worden door een advocaat. Hierbij moet echter ook opgemerkt worden dat 
niet elke fout onder de noemer fraude of valsheid in geschrifte valt en dat de 
bewijsproblematiek een belangrijk aandachtspunt is.
2. Het Vlaams Energie- en Klimaatagentschap (VEKA) zal inderdaad eerst een 
kwaliteitscontrole uitvoeren op het EPC. Hierbij wordt de gebruikelijke procedure 
gevolgd. Het VEKA zal eerst beoordelen of de klacht ontvankelijk is. Indien de klacht 
ontvankelijk wordt bevonden, zal een controle van het EPC worden opgestart. Als blijkt 
dat het EPC niet correct werd opgemaakt, kan de energiedeskundige hiervoor een 
sanctie krijgen, zoals een administratieve geldboete en/of een schorsing of intrekking 
van zijn of haar erkenning als energiedeskundige. Ook zal de energiedeskundige 
verplicht worden om kosteloos het EPC aan te passen. Het aangepaste EPC wordt aan 
de huidige eigenaar van de (woon)eenheid bezorgd.
3. Er zijn voldoende middelen op de energiebegroting om de gerechtelijke procedure te 
voeren/te doorlopen. 
4.
a) Ik werd niet geïnformeerd dat dergelijke procedures reeds gevoerd werden voor de 
burgerlijke rechtbank.
b) Er werd nog geen burgerlijke partijstelling gedaan.
5.Wanneer [een foutief opgesteld asbestattest of] een foutief opgestelde EPB-aangifte 
zou kunnen leiden tot een strafzaak als het gaat over fraude of valsheid in geschrifte, 
dan mag de burger mij ook in die gevallen op de hoogte brengen en zal ik, wanneer de 
zaak zich leent tot een burgerlijke partijstelling, mij vanuit het Vlaamse Gewest ook 
burgerlijke partij stellen. Ook hier zal deze piste uiteraard eerst onderzocht moeten 
worden door een advocaat aangezien niet elke fout onder de noemer fraude of valsheid 
in geschrifte valt en zal de bewijsproblematiek een belangrijk aandachtspunt vormen.
