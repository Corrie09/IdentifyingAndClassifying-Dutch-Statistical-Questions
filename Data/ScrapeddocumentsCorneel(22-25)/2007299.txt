title: Werkbaarheidscheques - Stand van zaken 2022
thema: Werk
pdf link: https://docs.vlaamsparlement.be/pfile?id=2007299
thema link: https://www.vlaamsparlement.be/parlementaire-documenten/schriftelijke-vragen/1771893
SCHRIFTELIJKE VRAAG
nr. 31
van ALLESSIA CLAES
datum: 17 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkbaarheidscheques  -  Stand van zaken 2022
Eenmanszaken, kmo's en grote ondernemingen (met minstens één werknemer) uit de 
profitsector en organisaties uit de socialprofitsector kunnen met de werkbaarheidscheques 
tot maximum 10.000 euro steun krijgen om knelpunten rond werkbaar werk binnen de 
organisatie in kaart te brengen om zo de arbeidsomstandigheden in hun onderneming 
duurzaam te verbeteren. Uit cijfers van 2019 kwam naar voren dat die 
werkbaarheidscheques slechts bij 35 bedrijven gebruikt werden. In 2021 was het aantal 
bedrijven dat werkbaarheidscheques aangevraagd had al gestegen naar meer dan 600.
Naar aanleiding van de coronacrisis werd de werkbaarheidscheque tijdelijk uitgebreid om 
verbeteracties mogelijk te maken in de vorm van advies, begeleiding en opleiding, gericht 
op het psychosociaal welbevinden van de medewerkers. Door de coronacrisis werkten ook 
heel veel werknemers thuis. Het staat vast dat telewerk na de coronacrisis een factor blijft 
in de arbeidsomstandigheden van heel wat werknemers. Daarom kan de 
werkbaarheidscheque sinds de coronacrisis ook gebruikt worden voor het uitwerken van 
een telewerkbeleid.
1. Hoeveel bedrijven vroegen in 2022 werkbaarheidscheques aan? Graag een overzicht 
van de bedrijven, hun aangevraagde steun en een opsplitsing van het aantal 
aanvragen per provincie.
2. Hoeveel bedrijven gebruikten in 2022 ook effectief die werkbaarheidscheques? Graag 
een overzicht van de bedrijven, de aan hen toegekende steun en een opsplitsing per 
provincie.
3. Hoeveel bedrijven vroegen nog specifieke steun aan voor het uitwerken van een 
telewerkbeleid? Graag een overzicht van de bedrijven, hun aangevraagde steun en 
een opsplitsing van het aantal aanvragen per provincie.
4. Hoe evalueert de minister die cijfers?
5. Wat was het totale budget voor de werkbaarheidscheques in 2022? Volstond dat?
6. Werd er overleg gepleegd met werkgeversorganisaties of de sociale partners om de 
bekendheid en bijgevolg ook het succes van de werkbaarheidscheques te verhogen?
7. Is er al overleg geweest met de bedrijven die de werkbaarheidscheques gebruikt 
hebben om zo eventuele werkpunten en opmerkingen bloot te leggen? Zo ja, wat 
waren de conclusies van dat overleg? Zo niet, waarom niet? Zal dat in de toekomst 
alsnog gebeuren?
8. Staan er nog verdere beleidsinitiatieven over werkbaarheidscheques op stapel?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 031 van 17 oktober 2023
van ALLESSIA CLAES
1. In bijlage voeg ik graag een overzicht toe van de organisaties die in 2022 een 
werkbaarheidscheque hebben aangevraagd. Ik geef daarbij een overzicht van de 
organisaties, de steun die ze aangevraagd hebben en de opsplitsing naar de 
verschillende provincies. Voor wat betreft de opsplitsing naar de verschillende 
provincies worden de organisaties die ingediend hebben met hoofdzetel in het Brussels 
Hoofdstedelijk gewest bij Vlaams-Brabant meegeteld. De werkbaarheidscheque richt 
zich naar organisaties die gevestigd zijn in het Vlaams gewest. Organisaties, gevestigd 
in het Brussels Hoofdstedelijk gewest, zijn dus uitgesloten van deelname tenzij ze 
beschikken over een exploitatiezetel in het Vlaams gewest. 
In 2022 werden 661 aanvragen voor een werkbaarheidscheque ingediend. Verspreid 
overheen de diverse provincies komt dit neer op 157 aanvragen vanuit de provincie 
Antwerpen, 104 aanvragen vanuit de provincie Limburg, 182 aanvragen vanuit de 
provincie Oost-Vlaanderen, 88 aanvragen vanuit de provincie Vlaams-Brabant en 129 
aanvragen vanuit de provincie West-Vlaanderen. 
Achtergrondinfo: In het overzicht werden een aantal projecten opgenomen waarvan 
de aangevraagde steun 0,00 euro bedraagt. Dat heeft te maken met het feit dat de 
indienende organisatie in de online applicatie geen bedragen heeft opgenomen maar 
wel een offerte van de dienstverlener bezorgd heeft waardoor het kostenplaatje en de 
bijhorende subsidie kon bepaald worden. 
2. Van de 661 aanvragen voor een werkbaarheidscheque in 2022 werden 550 projecten 
positief beslist. 3 projecten hebben tot op heden beslist om tijdens de projectlooptijd 
te stoppen en werden ingetrokken. 547 projecten zijn ofwel reeds volledig uitgevoerd 
ofwel nog lopende. Het grote aantal negatief besliste projecten in 2022 heeft te maken 
met de uitputting van het budget. De projecten die ingediend werden als het budget 
was uitgeput werden daarom allemaal negatief beslist. 
In bijlage voeg ik dan ook graag een overzicht toe van de projecten die effectief 
uitgevoerd werden in het kader van de werkbaarheidscheque in 2022 en dit met een 
opsplitsing per provincie en de vermelding van de toegekende steunbedragen.  
3. Sinds de inhoudelijke uitbreiding van de werkbaarheidscheque in 2021 waarbij ook 
advies en/of begeleiding en/of opleiding bij de organisatie van telewerk aangevraagd 
worden hebben we 195 aanvragen ontvangen waarbij deze focus aangeduid werd. In 
de meerderheid van deze aanvragen werden ook nog andere mogelijke acties 
uitgevoerd die leidden tot werkbaar werk maar niet noodzakelijk te maken hadden met 
telewerkbeleid. 
In bijlage voeg ik dan ook graag een overzicht toe van de organisaties die een 
aanvraag ingediend hebben waarbij de focus al dan niet uitsluitend lag op acties m.b.t. 
het telewerkbeleid en dit met een opsplitsing per provincie en de vermelding van de 
toegekende steunbedragen. 
Achtergrondinfo: In het overzicht werden een aantal projecten opgenomen waarvan 
de aangevraagde steun 0,00 euro bedraagt. Dat heeft te maken met het feit dat de 
indienende organisatie in de online applicatie geen bedragen heeft opgenomen maar 
wel een offerte van de dienstverlener bezorgd heeft waardoor het kostenplaatje en de 
bijhorende subsidie kon bepaald worden.
4. De afgelopen jaren is er steeds een toename geweest van het aantal gebruikers van 
de werkbaarheidscheque. Zo was de voorziene 3 miljoen euro voor 2022 reeds 
uitgeput in het najaar. Aangezien ik de werkbaarheidscheque een waardevol 
instrument vind, heb ik toen éénmalig 1 miljoen euro toegevoegd aan het budget.  
In 2023 mochten enkel nog nieuwe organisaties indienen die voordien nog geen 
gebruik gemaakt hebben van de werkbaarheidscheque. We zien dat ook dit jaar de 
werkbaarheidscheque vaak aangevraagd wordt. Op 12 oktober werd de oproep 
namelijk al afgesloten wegens uitputting van de middelen. 
5. Het totale budget voor de werkbaarheidscheques (en de verhoging van de kmo-
portefeuille samen) in 2022 was initieel 3.000.000,00 euro. Dit budget volstond niet 
en werd daarom in het najaar uitgebreid met 1.000.000,00 euro tot 4.000.000,00 
euro. Deze 4.000.000,00 euro werd volledig toegekend aan in totaal 549 
projectaanvragen. Na de toekenning van het budget aan bovengenoemde 
projectaanvragen, ontvingen we nog 106 projectaanvragen die we omwille van de 
uitputting van het budget negatief hebben beslist.
6. Ja, mijn administratie heeft in 2023 contact gehad met werkgeversorganisaties en/of 
de sociale partners met de bedoeling om de bekendheid en daarop volgend het succes 
van de werkbaarheidscheque te verhogen. Zo werd er een communicatiepakket 
samengesteld dat werd overgemaakt aan de verschillende stakeholders, waaronder de 
werkgeversorganisaties en de sociale partners. Zij werden daarbij aangespoord om 
diverse acties op te nemen richting communicatie met de bedoeling om de bekendheid 
en het succes van de cheque te verhogen. Mijn administratie heeft ook zelf een aantal 
communicatieacties opgezet en organiseerde op 17 april 2023, in samenwerking met 
de intersectorale adviseur werkbaar werk van de SERV een ‘Lunch and learn’ rond de 
maatregel van de werkbaarheidscheque. Op 29 maart 2023 organiseerde mijn 
administratie i.s.m. de SERV een event over werkbaar werk dat voortbouwt op het 
event “Werkbaar Werkt!” dat werd georganiseerd in 2019. Doelpubliek van dit event 
waren intermediairs zoals HR-professionals, consultants werkbaar werk, externe 
preventie-adviseurs, sociaal verzekeringsfondsen, sectorconsulenten, werkgevers- en 
werknemersorganisaties. 
7. In het voorjaar van 2021 organiseerde de SERV rondetafelgesprekken in het kader van 
de evaluatie van het actieplan werkbaar werk waarbinnen de werkbaarheidscheque 
een belangrijke plek inneemt. De administratie nam ook deel aan deze gesprekken. 
Binnen deze rondetafelgesprekken werden preventie-adviseurs, HR-professionals, 
kansengroepen en sectoren bevraagd omtrent hun kijk op de werkbaarheidscheque. 
Door deze ruime groep te consulteren, maak ik me sterk dat de SERV erin geslaagd is 
de stem van de ondernemers te capteren. Op basis van deze gesprekken voerde mijn 
voorganger enkele aanpassingen door opdat de werkbaarheidscheque meer tegemoet 
zou komen aan de noden van de ondernemingen: zo wijzigde onder andere de duurtijd 
van de maatregelen van zes naar twaalf maanden en werd de mogelijkheid gecreëerd 
om advies, begeleiding en opleiding ook in te zetten voor de aanpak van de mentale 
veerkracht en/of de energie van werknemers (en werkgevers).  Naar aanleiding van 
deze rondetafels is er ook extra ingezet op het breed bekend maken van de maatregel 
bij werkgevers.
Graag voeg ik ook nog toe dat de werkbaarheidscheque elk jaar geëvalueerd wordt 
onder de vorm van een gebruikersanalyse. Hierbij worden de organisaties die de 
financiële steun ontvingen alsook de erkende dienstverleners die de begeleiding 
verzorgden, bevraagd. In mei 2022 werd tevens een impactmeting uitgevoerd door 
het onderzoeksbureau Ipsos. Bij deze impactmeting werden zowel dienstverleners als 
gebruikers van de werkbaarheidscheque bevraagd.  
Uit beide onderzoeken is gebleken dat de werkbaarheidscheque een welgekomen en 
dankbaar instrument is voor organisaties in Vlaanderen en dat de 
werkbaarheidscheque zijn doel niet gemist heeft. Organisaties die reeds gebruik 
maakten van de cheque hebben hierdoor het thema werkbaar werk ingang kunnen 
laten vinden wanneer ze hier nog niet zo ver in stonden of wanneer ze hier nog niet 
mee aan de slag waren. Anderen hebben dan weer de gelegenheid gehad om verder 
te werken op het thema. Uit deze evaluaties blijkt ook dat de inhoudelijke uitbreiding 
naar verbeteracties (in de vorm van advies, begeleiding en opleiding) de populariteit 
van de werkbaarheidscheque een boost gegeven heeft. Organisaties maken daar 
dankbaar gebruik van. Er wordt zowel preventief als curatief ingezet op werkbaar werk 
wat leidt tot een duurzame verandering in de organisatie met effectieve impact op vlak 
van werkbaar werk. Het draagvlak voor de werkbaarheidscheque bij ondernemingen 
is erg groot, dat maakt ook dat ik ook voor 2024 een verlenging van de 
werkbaarheidscheque wens te realiseren.  
Ik kan dus zeggen dat er zeker en vast aandacht is geweest voor hoe ondernemers de 
werkbaarheidscheque evalueren. Op basis van de feedback die ik ontving werden 
aanpassingen gedaan om van de werkbaarheidscheque nog meer een instrument te 
maken op maat van de ondernemers. 
8. Mijn administratie is momenteel bezig met de voorbereiding van de verlenging in 2024. 
BIJLAGEN
1.Overzicht vraag 1
2.Overzicht vraag 2
3.Overzicht vraag 3
