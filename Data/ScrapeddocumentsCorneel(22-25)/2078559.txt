title: Dienst van de Bestuursrechtscolleges (DBRC) - Opdracht digitaliseringsuitrol
thema: Justitie en Handhaving
pdf link: https://docs.vlaamsparlement.be/pfile?id=2078559
thema link: https://www.vlaamsparlement.be/parlementaire-documenten/schriftelijke-vragen/1832526
SCHRIFTELIJKE VRAAG
nr. 11
van ADELINE BLANCQUAERT
datum: 8 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Dienst van de Bestuursrechtscolleges (DBRC)  -  Opdracht digitaliseringsuitrol
In het antwoord op mijn schriftelijke vraag nr. 641 van 31 maart 2023 zette de minister 
van Justitie, nadat daartoe in de zomer van 2022 een overheidsopdracht werd gegund, 
uitvoerig de geplande digitaliseringsuitrol bij de Dienst van de Bestuursrechtscolleges 
uiteen; een uitrol die zou moeten leiden tot een performante digitale Vlaamse 
bestuursrechtspraak.
Uit het jaarverslag 2022-2023 dat zopas verscheen blijkt nu dat de DBRC begin juli 2023 
besloot om voormelde overheidsopdracht te beëindigen. [1]
Kort daarop, tijdens de zomer van 2023, werd weliswaar al een nieuwe overheidsopdracht 
opgestart, waardoor de uitbouw van het geplande digitale platform tijdens het nieuwe 
werkjaar 2023-2024 zou kunnen doorstarten. De deadline voor de ingebruikname van dat 
digitale platform wordt in dat recentste jaarverslag op het voorjaar van 2025 gelegd.
1. Aan wie werd hoger vermelde in de zomer van 2022 gegunde overheidsopdracht 
toegewezen, en wat waren de redenen waarom de DBRC zich genoodzaakt achtte om 
die overheidsopdracht in juli 2023 te beëindigen? Gebeurde die beëindiging eenzijdig 
door de DBRC of werd er in onderling overleg tussen de DBRC en de uitvoerder een 
einde gemaakt aan de werkzaamheden?
2. Hoeveel werd door de DBRC in het kader van het uitgevoerde gedeelte van de mislukte 
overheidsopdracht aan de uitvoerder van de overheidsopdracht betaald?
3. Was de DBRC gehouden tot het betalen van een vergoeding voor het verbreken van de 
overheidsopdracht, of omgekeerd, was de uitvoerder gehouden tot het betalen van een 
vergoeding wegens tekortkomingen in de uitvoering van diens opdracht? Zo ja, wat is 
de grootte van het (de) verschuldigde bedrag(en) en volgde daarvoor al een effectieve 
betaling?
4. Aan wie werd de hoger vermelde in de zomer van 2023 gegunde nieuwe 
overheidsopdracht toegewezen, aan welk bedrag gebeurde dat, en in welke mate kan 
men voor die nieuwe overheidsopdracht gebruikmaken van het met de vorige opdracht 
geleverde werk, of dient men bij de nieuwe opdracht helemaal opnieuw van nul te 
vertrekken?
5. Kan de minister kort een tijdpad geven met vermelding van de stappen die in het kader 
van de nieuwe overheidsopdracht intussen al werden doorlopen en nog dienen 
doorlopen te worden om de geplande deadline van voorjaar 2025 voor de 
ingebruikname van het digitale platform effectief te halen?
[1] Zie https://publicaties.vlaanderen.be/view-file/67375.
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 11 van 8 oktober 2024
van ADELINE BLANCQUAERT
1. De DBRC gunde de bestelling die kadert binnen de ‘ICT-raamcontracten 2022’ per mini-
competitie aan Cronos Public Services nv (hierna: Cronos). De bestelling had de interne 
en externe digitalisering van de procedures van twee Vlaamse bestuursrechtscolleges 
tot voorwerp. Volgens de bepalingen van het mini-bestek was de uiterste 
realisatiedatum 1 september 2023.
Tijdens de uitvoering van de overheidsopdracht, in de loop van het voorjaar van 2023, 
ontstonden structurele problemen in de samenwerking, gelet op de gebrekkige 
uitvoering van de opdracht door Cronos. Na maanden van informeel en formeel overleg, 
binnen én buiten de projectstructuur, heeft Cronos meerdere wijzigingsverzoeken voor 
(de scope, timing en het budget van) de opdracht ingediend. Als gevolg daarvan heeft 
de DBRC Cronos meermaals in gebreke gesteld, omdat Cronos de opdracht niet meer 
kon uitvoeren volgens de voorschriften van het bestek.
Na het verweer van Cronos als onvoldoende te hebben beoordeeld, heeft de DBRC 
beslist om, als ambtshalve maatregel, de opdracht eenzijdig te verbreken. Immers, de 
DBRC zag in de wijzigingsverzoeken en het verweer van Cronos geen remediëring van 
de gebrekkige uitvoering en bijgevolg geen enkel realistisch pad voorwaarts dat zou 
kunnen leiden tot de werkelijke oplevering van de opdracht.
Alle door de DBRC genomen stappen, van de ingebrekestellingen tot en met de 
uiteindelijke verbreking van de opdracht, werden genomen in overleg met of na advies 
van de afdeling Aankoopcentrale en Overheidsopdrachten (Facilitair Bedrijf), van 
Tender Law (een extern, gespecialiseerd advocatenkantoor (aangesteld onder de VO-
raamcontracten)), van de Inspectie van Financiën en van Digitaal Vlaanderen. Het 
kabinet van de minister werd tevens op de hoogte gehouden.
2. Tot op de datum van de verbreking werd een bedrag van 194.602,62 euro incl. btw 
aan de opdrachtnemer betaald. Dit bedrag vormt de vergoeding in het kader van de 
uitvoering en oplevering van de mijlpaal ‘Voortraject’.
3. Er werd een dading afgesloten tussen Cronos en de DBRC, om de afwikkeling van de 
verbreking van de opdracht te regelen, waarbij ook overeenstemming is bereikt over 
de vertrouwelijkheid van de (inhoud van de) dading. In overeenstemming met de 
geheimhoudingsbepalingen wordt er geen nadere toelichting gegeven over de inhoud 
of voorwaarden van de dading. De DBRC heeft voor het afsluiten van de dading advies 
ingewonnen bij de afdeling Aankoopcentrale en Overheidsopdrachten (Facilitair 
Bedrijf). De Inspectie van Financiën heeft positief advies uitgebracht over de financiële 
afhandeling.
4. In de tweede helft van 2023 werd de opdracht om de volledige digitalisering van de 
DBRC te faciliteren na een nieuwe minicompetitie onder perceel 5 van de ‘ICT-
raamcontracten 2022’ aan Eviden met als partner AXI voor een totaalprijs van 
1.998.848,55 euro excl. btw gegund en vervolgens werd het digitaliseringsproject 
Rhadamanthys opgestart.
Het werk dat in de vorige overheidsopdracht geleverd werd, kan in twee categorieën 
opgedeeld worden. Een eerste categorie omvat het werk (en de output ervan) dat door 
Cronos werd verricht. De tweede categorie is het werk dat door de DBRC werd 
uitgevoerd. Hieronder valt bijvoorbeeld de documentatie van business processen. 
In de nieuwe overheidsopdracht uitgevoerd door Eviden-AXI wordt gebruik gemaakt 
van andere software en technologieën dan deze in het eerste project, waardoor het 
werk van Cronos niet volledig hergebruikt kan worden. Het werk dat door het 
projectteam van de DBRC werd uitgevoerd in het eerste project, kan wel grotendeels 
gerecupereerd worden.
5. De belangrijkste stappen en mijlpalen van het project werden vastgelegd in een high-
level planning. De planning bestaat uit vier fases, namelijk het Voortraject (afgerond), 
de Uitvoeringsfase (bouw van het platform in 10 sprints, overheen 3 clusters), de User 
Acceptance Testen (UAT) en de Cut-over (fase waarin de DBRC overstapt op nieuw 
platform).
Op 26 april 2024 werd ‘Mijlpaal 1 - Voortraject van de heropstart van het 
digitaliseringsproject Rhadamanthys’ succesvol afgerond en is de uitvoeringsfase 
gestart voor de rechtscolleges RVVB en het HHC. In de loop van november 2024 is de 
beëindiging van de eerste cluster in de uitvoeringsfase – Sprint 1 t/m 4 (RVVB + HHC) 
voorzien. Cluster 2 van de uitvoeringsfase werd in oktober 2024 opgestart.
Aanvankelijk was in het bestek voorzien om het digitale platform bij de RVVB in gebruik 
te nemen in het voorjaar van 2025 en het HHC zou dan later volgen. Naar aanleiding 
van de inzichten uit het voortraject werd in de stuurgroep na grondig beraad beslist 
om de RVVB en het HHC samen live te brengen. De ingebruikname van het digitale 
platform is voorzien bij de start van het werkjaar 2025-2026 op 1 september 2025 voor 
de RVVB en het HHC.
