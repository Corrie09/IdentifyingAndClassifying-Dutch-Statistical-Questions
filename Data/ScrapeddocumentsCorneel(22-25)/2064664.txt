title: Opening grafkelder Onze-Lieve-Vrouwekerk Brugge - Toegankelijkheid expertise
thema: Cultuur
Onroerend erfgoed
pdf link: https://docs.vlaamsparlement.be/pfile?id=2064664
thema link: https://www.vlaamsparlement.be/parlementaire-documenten/schriftelijke-vragen/1825811
SCHRIFTELIJKE VRAAG
nr. 285
van YVES BUYSSE
datum: 3 mei 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Opening grafkelder Onze-Lieve-Vrouwekerk Brugge  -  Toegankelijkheid expertise
In mijn schriftelijke vraag nr. 163 van 18 januari 2022 vroeg ik de aandacht van de minister 
voor de opgraving van een grafkelder aan de Onze-Lieve-Vrouwekerk in Brugge. In zijn 
antwoord bevestigde de minister dat het adequaat opgraven, in situ conserveren of indien 
nodig ex situ bewaren en tentoonstellen van dergelijke beschilderde grafkelders niet 
vanzelfsprekend is. Reden daarvoor was onder andere het feit dat het verval van de 
beschildering meteen bij de opening van de grafkelder start waardoor een onmiddellijk 
correct ingrijpen noodzakelijk is. Omdat dergelijke operaties lange tijd niet meer 
gebeurden, is de expertise ervoor niet gecentraliseerd terug te vinden. Het bundelen van 
de beschikbare expertise zou voor de erkende archeologen dan ook een grote hulp en 
ondersteuning zijn. Daarom engageerde de minister zich in zijn antwoord om de 
administratie de opdracht te geven het initiatief te nemen om alle beschikbare expertise 
die nu samen zit in het wetenschappelijk comité ad hoc voor de casus Brugge in een of 
andere vorm gemakkelijk toegankelijk te maken en gebundeld aan te bieden aan de 
archeologische sector.
1. In hoeverre is die opdracht intussen uitgevoerd en hoe is de verzamelde expertise 
intussen toegankelijk gemaakt en aangeboden aan de sector?
2. Als dat (nog) niet het geval zou zijn, wat is de verklaring?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 285 van 3 mei 2024
van YVES BUYSSE
1. De opdracht is nog niet uitgevoerd en de verzamelde expertise kan dus helaas ook nog 
niet toegankelijk gemaakt worden voor de sector.
2. Dat de opdracht nog niet is uitgevoerd ligt aan het feit dat het traject van dit individueel 
dossier nog niet is afgerond. Er wordt momenteel een nieuwe piste verkend om de 
grafkelder een definitieve plek te geven in de kerk zelf. De restauratie van de grafkelder 
zelf is nog niet beëindigd. Het archeologisch bodemarchief is doorgaans een rijk maar 
tegelijkertijd ook een complex archief. Mijn administratie volgt dit dossier verder op.
