title: Agentschap Wegen en Verkeer (AWV) - Hernieuwbare energie en verledding openbare verlichting
thema: Energie
Mobiliteit en Verkeer
pdf link: https://docs.vlaamsparlement.be/pfile?id=2022009
thema link: https://www.vlaamsparlement.be/parlementaire-documenten/schriftelijke-vragen/1784294
SCHRIFTELIJKE VRAAG
nr. 303
van ROBRECHT BOTHUYNE
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  Hernieuwbare energie en verledding openbare 
verlichting
Op haar website geeft de minister aan dat zij inzet op het aanwenden van ongebruikte 
gronden van het Agentschap Wegen en Verkeer voor de implementatie van hernieuwbare 
energie, zonnepanelen. 
AWV betaalde in 2022 ongeveer 45 miljoen euro voor het elektriciteitsverbruik. De factuur 
voor 2023 zou daar niet veel van verschillen.
AWV heeft die energie nodig voor openbare verlichting (OV). Wegverlichting en 
tunnelinfrastructuur zijn de grootste energievreters, aldus de minister. Niet minder dan 
85% van het totale energieverbruik.
Momenteel zou 200 hectare grond nodig zijn om in de jaarlijkse energiebehoefte van AWV 
te kunnen voorzien. 
Meest logisch lijkt het om zonnepanelen te plaatsen op die restgronden. De bedoeling is 
om de opgewekte energie aan te wenden voor eigen gebruik. Pas daarna kijkt men naar 
‘energiedelen met jezelf’ en andere vormen van energiedelen. Het is een investering die 
een terugverdientijd heeft van 5 à 7 jaar. 
Een eerste project is de uitrusting van de tunneldaken van de Beverentunnel. 
Ondertussen gaat de minister verder met de ‘verledding’ van de OV op de Vlaamse wegen. 
Tegen 2027 moeten alle autosnelwegen ledverlichting hebben, tegen 2025 de 
gewestwegen. 
1. Een ruwe oefening leerde de minister echter dat er een theoretisch potentieel van 
minimum 600 hectare voorhanden zou zijn. 
a) Op welke manier heeft de minister die berekening aangevat? 
b) Wie of welke organisatie stond in voor die berekening? 
c) Op welke manier en onder welke voorwaarden werden de gronden als 
‘toegewezen’ aanzien indien ze in aanmerking kwamen voor het plaatsen van 
zonnepanelen of hernieuwbare energie (HE)? 
2. Waar liggen die gronden? Graag totaalaantal hectare en opdeling naar
a) provincie met totaalaantal hectare voor die provincie; 
b) gemeente/stad met totaalaantal hectare voor die gemeente/stad;
c) gelegen aan gewestweg of autosnelweg;
d) gelegen aan brug of tunnel.
3. Vanwaar de keuze om zonnepanelen te plaatsen en geen andere vorm van HE? 
4. Op welke manier zal de minister aan de benodigde vergunningen geraken om HE te 
plaatsen? Hoe ziet de minister die procedure? 
5. Momenteel zijn er serieuze vragen rond de cybersecurity van de omvormers van de 
zonnepanelen. 
Op welke manier en via welke interventies zal AWV daarmee omgaan eens de 
zonnepanelen geïnstalleerd zijn? 
6. Tegen wanneer denkt de minister klaar te zijn met de implementatie van HE op de 200 
hectare gronden, nodig voor de jaarlijkse energiebehoefte van AWV? Wie of welke 
organisatie zal daar toezicht op houden? 
7. Hoe verloopt de omzetting naar ledverlichting op de gewestwegen in 2023? Hoe ver 
staat men sinds de start in 2021? 
8. In september 2024 moet de verledding van de OV gefinaliseerd zijn. 
Zit men op schema? Zo niet, waarom niet? Op welke stukken zal men bijschaven? 
9. Wat de ombouw naar ledverlichting betreft, hoeveel is het besparingspotentieel in 
Vlaanderen? Graag zowel in GWh als in euro.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 303 van 1 december 2023
van ROBRECHT BOTHUYNE
1. De 600 ha grond is het resultaat van een eerste high-level screening die tot doel had 
om het potentieel van de gronden in beheer van het Agentschap Wegen en Verkeer 
(AWV) om energie op te wekken, in kaart te brengen. Hierbij werden alle percelen in 
het beheer van het AWV onderzocht, aangevuld met het openbaar domein rond de 
autosnelwegen dat beheerd wordt door het AWV. Tot dit openbaar domein behoren 
onder andere de gronden in de lussen van grote verkeerswisselaars.
De uitgevoerde (eerste) screening betreft een high-level screening gebaseerd op een 
geautomatiseerde GIS-analyse waarbij de voorvermelde gronden gematcht werden 
met de bodembedekkingskaart van Vlaanderen. Hierbij werden enkel de zones die op 
de bodembedekkingskaart Vlaanderen ingetekend zijn als “gras en/of struiken” of 
“water” weerhouden. Bij deze screening werd geen rekening gehouden met mogelijke 
beperkingen van de weerhouden gronden zoals bv. de te respecteren afstandsregels 
tot gevaarlijke installaties (zoals hoogspanningslijnen, aardgasleidingen ...), de 
ruimtelijke haalbaarheid (bv. vergunningen), de huidige of toekomstige functie van de 
grond ... 
Bovenstaande oefening werd uitgevoerd door studiebureau Ingenium in opdracht van 
het AWV dat hiervoor beroep gedaan heeft op een raamovereenkomst van het Vlaams 
Energiebedrijf (VEB).
2. De uitgevoerde high-level studie geeft naast de totale beschikbare oppervlakte ook 
inzicht in de onderverdeling van de types grond. Daarbij bestaat de resulterende netto 
oppervlakte uit 36% stroken langs snelwegen, 13% gronden bij 
verkeerswisselaars/tunnels en 51% overige restgronden. Een verdere mate aan 
detailinfo is momenteel onvolledig of nog niet beschikbaar.
3. In deze high-level studie werd enkel het potentieel voor zonnepanelen onderzocht. Na 
deze eerste (high-level) screening dienen nog detailscreenings uitgevoerd te worden 
van alle percelen die uit de high-level screening werden weerhouden, met als doel het 
effectieve potentieel van de betreffende gronden in kaart te brengen. Hierin zal ook 
het potentieel van windmolens mee onderzocht worden.
4. Om de kans op slagen van ieder vergunningsproces te maximaliseren, zal het AWV 
tijdig in dialoog treden met lokale stakeholders. Bij het opmaken van de nodige 
voorbereidende studies zal het AWV zich ook maximaal laten ondersteunen, zodat een 
kwaliteitsvolle vergunningsaanvraag kan ingediend worden.
5. Voor de zonnepaneleninstallaties die op dit moment bij het AWV reeds operationeel 
zijn, wordt gewerkt met 4G-communicatie op basis van eigen SIM-kaarten i.p.v. 
omvormers te verbinden met het WIFI-netwerk. Hierdoor gebeurt de opvolging van de 
gehele installatie en haar opbrengsten via een mobiele internetverbinding die via de 
provider op het eigen telematicanetwerk van het AWV terechtkomt. Dit is op zijn beurt 
beschermd door meerdere firewalls, die alle inkomende en uitgaande data monitoren. 
Dit is een praktijk die het AWV in de toekomst ook steeds voor eigen 
zonnepaneleninstallaties zal blijven gebruiken. 
6. Het AWV heeft een plan van aanpak uitgewerkt voor de aanwending van de 
restgronden voor opwekking van energie. Dit plan van aanpak werd via een 
conceptnota ook voorgelegd aan de Vlaamse Regering (zie 
https://beslissingenvlaamseregering.vlaanderen.be/document-
view/6409F29193165640DEAF5D3F). Samen met dit plan van aanpak werd eveneens 
een stappenplan opgemaakt voor implementatie. 
Zoals aangegeven in het antwoord op vraag 1, is het ingeschatte potentieel van  600 
ha het resultaat van een eerste high-level screening. De eerste verdere stap bestaat 
erin om de geïdentificeerde 600 ha verder te screenen, om op die manier 200 ha aan 
percelen in het beheer van het AWV te identificeren die het best voldoen aan de 
technische randvoorwaarden voor de meest efficiënte ontwikkeling van hernieuwbare 
energie. Deze oefening is momenteel lopende. 
Daarnaast werden afgelopen jaar de eerste detailstudies opgestart van de gronden 
rond vijf tunnels met groot potentieel. Vanaf 2024 is het de bedoeling om de concrete 
projecten rond de tunnels op te starten op basis van de uitgevoerde studies. 
7. De aanvangsdatum van de opdracht werd vastgelegd op 8 september 2021. De 
opdrachtnemer heeft vanaf die datum 36 kalendermaanden, hetzij tot 7 september 
2024, om de betreffende ombouw te realiseren. Hij kan hierbij zelf de detailplanning 
bepalen binnen de in het bestek bepaalde randvoorwaarden.
Tot op heden werden volgende activiteiten uitgevoerd:
•voorbereidende studies en werken:
ouitvoeren verlichtingsstudies;
oaftoetsing toepassing lichtvisie;
ouitvoeren inspecties ter plaatse op de masten (scope opdracht is 70.000 
masten verdeeld over 1103 installaties) om na te gaan of de kwaliteit 
van de masten nog voldoende is of deze eventueel dienen vervangen te 
worden;
o…
Momenteel zijn de studiedossiers van 80% van de installaties in scope volledig 
goedgekeurd voor uitvoering. 
•controle van de aangeboden verlichtingstoestellen, zowel op het vlak van 
lichtsterkte als op het vlak van behuizing (coating van de toestellen);
•ombouw op het terrein: momenteel is ongeveer 21% omgebouwd.
Voorlopig hebben we nog geen informatie ontvangen van de opdrachtnemer dat de 
totale uitvoeringstermijn niet haalbaar zou zijn. Het AWV gaat er bijgevolg van uit dat 
de vooropgestelde deadline gehaald zal worden. Bijsturing is op dit moment dan ook 
niet aan de orde.
8. Zie het antwoord op vraag 7 voor wat betreft de ombouw van de verlichting langs 
gewestwegen in beheer van het AWV.
Naast de verledding van de verlichting langs de gewestwegen in beheer van het AWV, 
dient ook de verlichting langs autosnelwegen van het type Natrium hogedruk nog 
omgebouwd te worden naar led. Voor deze ombouw is afgelopen jaar een contract 
gegund en opgestart. Deze ombouw zal tegen 2027 gerealiseerd zijn. 
9. Ingeschat wordt dat de omschakeling naar ledverlichting het energieverbruik van de 
verlichting met ongeveer 35% zal laten dalen. Dit betekent een geraamde besparing 
op jaarbasis van ca. 20,5 GWh. Aan de huidige elektriciteitsprijzen komt dit overeen 
met een besparing van ongeveer 8.600.000 euro.
