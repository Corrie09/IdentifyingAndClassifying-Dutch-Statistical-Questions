title: Mantelzorgers - Aantal en profiel
thema: Welzijn en Gezin
pdf link: https://docs.vlaamsparlement.be/pfile?id=2015955
thema link: https://www.vlaamsparlement.be/parlementaire-documenten/schriftelijke-vragen/1778937
SCHRIFTELIJKE VRAAG
nr. 102
van VERA JANS
datum: 13 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Mantelzorgers  -  Aantal en profiel
Een mantelzorger is iemand die zorgt biedt aan iemand die wegens ziekte, handicap, 
ouderdom, psychische kwetsbaarheid of verslavingsproblematiek ondersteuning nodig 
heeft. Het gaat vaak om een affectieve band met die persoon. Men moet dus geen familie 
zijn om mantelzorger te zijn.
In de schriftelijke vraag nr. 244 van 19 december 2022 antwoordt de minister dat het 
Agentschap Zorg en Gezondheid niet beschikt over het aantal erkenningsattesten dat wordt 
aangevraagd bij de verschillende ziekenfondsen.
1. Acht de Vlaamse overheid het aangewezen om wel te kunnen beschikken over die 
gegevens? Zo ja, welke initiatieven werden ondernomen? Zo niet, waarom niet?
2. Hoeveel personen zijn erkend als mantelzorger in 2020, in 2021, in 2022 en in 2023? 
Graag opgedeeld per provincie.
a) Hoeveel van hen kregen de erkenning type 1 (algemeen statuut)?
b) Hoeveel van hen kregen de erkenning type 2 (statuut met sociale voordelen)?
c) Zijn er bijzondere evoluties op te merken in vergelijking met voorgaande jaren?
3. Wat is de leeftijdsverdeling van de mantelzorgers in 2020, in 2021, in 2022 en in 2023?
4. Wat is de verhouding inzake geslacht van de mantelzorgers in 2020, in 2021, in 2022 
en in 2023?
5. Wat zijn de meest voorkomende gezinssituaties van mantelzorgers?
6. In 2021 bracht het Steunpunt Welzijn, Volksgezondheid en Gezin, samen met andere 
partners, de ‘Zorgenquête’ uit. Het doel van dat onderzoek is om een terugkerend 
cijfermatig beeld te verwerven van de verschillende informele zorgvormen bij 
Vlamingen van 18 jaar en ouder. Zo werd gefocust op mantelzorgers en 
zorgvrijwilligers. Daarnaast werd ook de mening van Vlamingen over de overheid en 
zorg gevraagd.
Acht de Vlaamse overheid het aangewezen om opnieuw een Zorgenquête te doen? Zo 
ja, welke plannen werden daarover al vastgelegd qua kosten, timing en dergelijke? Zo 
niet, waarom niet?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 102 van 13 november 2023
van VERA JANS
1. De Vlaamse Overheid beschikt inderdaad niet over de gegevens van het aantal 
erkenningsattesten dat wordt aangevraagd bij de verschillende ziekenfondsen en heeft 
ook geen initiatieven lopen om dit mogelijk te maken. Op vandaag kunnen enkel 
voordelen vanuit de federale overheid verbonden worden aan deze erkenning. Wel is 
het zo dat één van de acties uit het huidige mantelzorgplan, dat sinds 2022 in 
uitvoering is, inhoudt dat we onderzoeken of we het mantelzorgstatuut kunnen 
optimaliseren door dit te koppelen aan duidelijke voordelen zodat dit door de 
mantelzorgers als een meerwaarde wordt ervaren. Hierbij onderzoeken we de 
mogelijkheden rond harmonisering van de statuten van mantelzorgers op 
gemeentelijk, Vlaams en federaal niveau. 
Bij de evaluatie van het mantelzorgplan kan nagegaan worden welke dataverzameling 
een meerwaarde kan zijn in het mantelzorgbeleid. 
2-5.Voor deze vraag verwijs ik naar het antwoord dat ik formuleerde op de schriftelijke 
vraag 244 van 19/12/2022. Zoals aangehaald beschikt het Departement Zorg niet over 
cijfergegevens betreffende erkenningsattesten.
6. Een terugkerende zorgenquête kan inderdaad nuttig zijn om trends inzake informele 
zorg op te volgen en om het mantelzorgbeleid wetenschappelijk te onderbouwen. 
Momenteel is er echter nog geen concrete aanpak bepaald.
