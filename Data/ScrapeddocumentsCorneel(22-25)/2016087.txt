title: Vlaams Agentschap voor Personen met een Handicap - Ondersteuning thuiswerkend personeel
thema: Vlaamse administratie
Welzijn en Gezin
pdf link: https://docs.vlaamsparlement.be/pfile?id=2016087
thema link: https://www.vlaamsparlement.be/parlementaire-documenten/schriftelijke-vragen/1780443
SCHRIFTELIJKE VRAAG
nr. 110
van BRECHT WARNEZ
datum: 16 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Vlaams Agentschap voor Personen met een Handicap  -  Ondersteuning thuiswerkend 
personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het Vlaams 
Agentschap voor Personen met een Handicap (VAPH).
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet gekregen? 
Hoeveel hebben andere financiële vergoedingen gekregen? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van die initiatieven genoten? 
Graag een overzicht van de afgelopen drie jaar.
3. Indien bij het Vlaams Agentschap voor Personen met een Handicap nog geen 
maatregelen genomen zijn zoals in deelvraag 1, zijn er dan extra initiatieven gepland? 
Graag met vermelding van motivatie alsook van timing en budget.
4. Indien bij het Vlaams Agentschap voor Personen met een Handicap nog geen 
initiatieven genomen zijn over materiële ondersteuning zoals in deelvraag 2, zijn er 
dan extra initiatieven gepland? Graag met vermelding van motivatie alsook van timing 
en budget.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 110 van 16 november 2023
van BRECHT WARNEZ
Het VAPH kent een thuiswerkvergoeding voor internet toe. Deze vergoeding bedraagt 20 
euro per maand. 
In uitvoering van het sectoraal akkoord 2020-2022 heeft de Vlaamse overheid de 
thuiswerkvergoeding voor internet uitgebreid met een telewerkvergoeding van 20 euro. 
Als je op maandbasis gemiddeld minstens 1 dag per week thuiswerkt, dan krijg je een 
thuiswerkvergoeding van 20 euro per maand om je huisvestingskosten (zoals gas en 
elektriciteit) te vergoeden. De telewerkvergoeding werd met het loon van oktober 2023 
uitbetaald en dit met terugwerkende kracht vanaf 1 januari 2023. 
1. a. Aantal personeelsleden die een thuiswerkvergoeding voor internet ontvangen 
hebben.
Jaartal aantal procentueel
2021 284 97%
2022 279 97%
2023 277 98%
b. In de begroting heeft het VAPH telkens 70.000 euro voorzien voor de 
thuiswerkvergoedingen. 
2. a. Het VAPH ondersteunt thuiswerkende personeelsleden als volgt:
LAPTOP:
Personeelsleden van het VAPH krijgen bij hun indiensttreding een laptop. In 2021 
zijn 125 laptops aangekocht ter waarde van 171.386,91 euro. Deze zijn uiteraard 
niet alleen bestemd voor nieuwe personeelsleden, maar ook in het kader van de 
vervanging van defecte toestellen, opleiding, strategische stock in het kader van 
continuïteit etc. 
HEADSETS:
Elke medewerker van het VAPH beschikt over een headset. 
In de periode 2021-2023 zijn 140 nieuwe stuks aangekocht voor een gemiddelde 
prijs van 85,67 euro. De totale kostprijs komt op 11.993,8 euro. 
MOBIELE TELEFONIE:
Het VAPH heeft een mobiele telefonieoplossing. Elke VAPH medewerker is uitgerust 
met een smartphone die om de 2,5 jaar vervangen wordt (maximale bijdrage van 
300 euro door het VAPH) en elk toestel is uitgerust met een abonnement ter waarde 
van 26,62 euro. Deze mobiele telefonieoplossing kan uiteraard ook thuis gebruikt 
worden.
Kostprijs toestellen 2021-2023: 90.000 euro. 
BUREAUSTOEL:
Het VAPH heeft eind 2020 160 ergonomische bureaustoelen voor bruikleen thuis 
aangekocht en geleverd ter waarde van 59.504 euro bij VAPH personeelsleden die 
hun interesse hiervoor hadden aangegeven. 
In de volgende jaren zijn een deel van die stoelen die de personeelsleden ‘in 
bruikleen’ hadden herverdeeld. Dat kon gebeuren indien een stoelhouder om één 
of andere reden niet meer werkzaam bleef bij het VAPH. Ook stoelen die het VAPH 
in overschot had werden ter beschikking gesteld. 
Op dit moment loopt binnen het VAPH een nieuwe bestelronde voor 
terbeschikkingstelling van bureaustoelen voor thuisgebruik. 
b. LAPTOP: 100% 
HEADSETS: 100% 
MOBIELE TELEFONIE:100%
BUREAUSTOELEN:55%
3. Er zijn geen extra initiatieven gepland. 
4. Er zijn geen extra initiatieven gepland.
