title: 'WEBA'-kruispunt N424-N456 Gent - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2006229
thema link: https://www.vlaamsparlement.be/parlementaire-documenten/schriftelijke-vragen/1765999
SCHRIFTELIJKE VRAAG
nr. 54
van STEPHANIE D'HOSE
datum: 3 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
‘WEBA’-kruispunt N424-N456 Gent  -  Heraanleg
Het Gentse kruispunt bekend als het WEBA-kruispunt wordt heraangelegd, met het oog op 
betere doorstroming en veiligheid.
Dit project omvat de uitbreiding met extra rijstroken op het kruispunt van de N424 en 
N456 om de capaciteit te vergroten. Ook worden de fietspaden heringericht en wordt er 
een conflictvrije verkeersregeling geïmplementeerd, inclusief de integratie van de 
spoorwegovergang. De voorgestelde verbeteringen maken deel uit van een groter plan, 
namelijk de constructie van de Verapazbrug en het tot stand brengen van een naadloze 
verbinding tussen de stadsring R40 en de grote ring R4 in Gent.
1. Welke stappen werden voorheen ondernomen in dit dossier? 
2. Kan de minister een huidige stand van zaken bezorgen van dit dossier?
3. Welke nieuwe ingrepen zullen er gebeuren? 
4. Welke voorbereidende werken zijn daarvoor al gebeurd? 
5. Welke stappen (administratief, procedureel etc.) zijn er al gezet? 
6. Welke stappen (administratief, procedureel etc.) moeten nog ondernomen worden 
alvorens de feitelijke werken kunnen beginnen? 
7. Welke timing wordt voor het volledige project gehanteerd? 
8. Welk budget trekt de minister uit voor die heraanleg?
9. Op welke manier worden bewoners uit de buurt op de hoogte gebracht van de werken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 54 van 3 oktober 2023
van STEPHANIE D’HOSE
1. Het ontwerp van de nieuwe wegenis is opgemaakt, het bestek is volledig afgewerkt 
(technisch, administratief, veiligheidsdocumenten) en het milieuhygiënisch onderzoek 
is uitgevoerd. De omgevingsvergunning is aangevraagd. Er zijn een aantal 
coördinatievergaderingen geweest met de nutsmaatschappijen in het kader van het 
vernieuwen of verplaatsen van hun kabels en leidingen.
2. Momenteel loopt het openbaar onderzoek voor de omgevingsvergunning. 
3. Er komt een extra afslagstrook op de Vliegtuiglaan voor het verkeer komende van de 
R4. Op de Afrikalaan komt er in beide rijrichtingen een extra rijstrook tussen het 
kruispunt met de Afrikalaan en de Aziëstraat. De fietspaden worden er verbreed en 
vrijliggend aangelegd en er komt een voetpad. De fietsoversteken op het kruispunt 
worden conflictvrij.
4. Infrabel heeft de verharde zone van de overweg al verbreed, zodat er nu een voldoende 
brede overweg is (2x2 rijstroken, fietspaden, voetpad). 
5. Zie het antwoord op deelvraag 1. Intern werd ook reeds het VTG goedgekeurd.
6. De nutsmaatschappijen dienen hun verplaatsingen nog uit te voeren en de 
wegeniswerken moeten nog aanbesteed worden.
7. Het Agentschap Wegen en Verkeer (AWV) voorziet het bestek te publiceren in 
november-december 2023. De start van de werken werd afgestemd met de stad Gent 
en is gepland na het beëindigen van de werken aan de Dampoort (eind april 2024). De 
werken zullen ca. 6 maanden duren (dus voorzien om voltooid te zijn eind 2024).
8. De wegeniswerken worden geraamd op 1,2 miljoen euro. De werken voor het 
aanpassen van de seininstallatie van Infrabel worden op 0,2 miljoen euro geraamd.
9. Er is al een aantal keer overleg geweest met Weba/Decatlon. Het openbaar onderzoek, 
waarbij alle plannen kunnen ingekeken worden, is aangekondigd via affiches ter 
plaatse (11 stuks). Verdere communicatie naar aanloop van de werken zal nog 
gebeuren. 
