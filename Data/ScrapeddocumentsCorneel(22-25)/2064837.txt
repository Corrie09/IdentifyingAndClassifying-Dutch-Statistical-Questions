title: Vlaams Energie- en Klimaatplan (VEKP) - Mobiliteitsmaatregelen vergroening vloot
thema: Energie
Mobiliteit en Verkeer
Natuur en Milieu
Openbare werken
pdf link: https://docs.vlaamsparlement.be/pfile?id=2064837
thema link: https://www.vlaamsparlement.be/parlementaire-documenten/schriftelijke-vragen/1818701
SCHRIFTELIJKE VRAAG
nr. 840
van STIJN BEX
datum: 12 april 2024
LYDIA PEETERS 
VLAAMS MINISTER VAN MOBILITEIT EN OPENBARE WERKEN
Vlaams Energie- en Klimaatplan (VEKP)  -  Mobiliteitsmaatregelen vergroening vloot 
Het Vlaams Energie- en Klimaatplan (VEKP) heeft als doelstelling een reductie van 
broeikasgasemissies in de ESR-sectoren tot -40% tegen 2030 (t.o.v. 2005). Om die 
doelstelling te bereiken werden binnen de sector transport en mobiliteit een aantal 
indicatoren opgesteld. Een aantal daarvan behelst het vergroenen van de transportvloot 
op onze wegen. Zo moet tegen 2030 het aandeel elektrische voertuigen in nieuwverkoop 
100% bedragen voor personenwagens (bedrijfs- en privéwagens) en voor elektrische 
bestelwagens. Voor zero-emissievrachtvervoer ligt het streefcijfer op 27% in 
nieuwverkoop. In 2030 zou het wagenpark dan moeten bestaan uit 34% of 1.255.000 
zero-emissiepersonenwagens, 32% of 178.000 zero-emissiebestelwagens en 9% of 12.000 
zero-emissievrachtwagens. Voor wat betreft de elektrische bussen zou in 2030 100% van 
de nieuw aangekochte bussen van De Lijn elektrisch moeten zijn. In 2035 zou de volledige 
vloot elektrisch moeten zijn. 
Dankzij de vergroening van het wagenpark wordt voor het personenverkeer een daling van 
de emissies verwacht van 55% in de periode 2005-2030. Bij het goederenverkeer leidt de 
verdere toename van de voertuigkilometers en de relatief beperkte vergroening van de 
vloot tot een afname van de emissies met 12% tussen 2005 en 2030. De uitstoot van de 
transportsector bedroeg in 2021 16,0 Mton CO 2-eq of 37% van de totale Vlaamse ESR-
broeikasgasemissies. Het personenwegvervoer was goed voor 53% ervan, het 
goederenwegverkeer voor 43%.
Het elektrificeren van het wagenpark is een belangrijke doelstelling in het VEKP. Zo is er 
de doelstelling om in 2030 elektrische wagens 34% van het personenwagenpark te laten 
uitmaken of minstens 1.255.000 voertuigen. 
Op deze doelstellingen werden afgeleide doelstellingen opgenomen in het VEKP, nl.: 
1. vanaf 2029 is 100% van de nieuw verkochte personenwagens volledig emissievrij;
2. vanaf 2029 zijn 100% van de nieuw aangekochte lichte vrachtwagens/bestelwagens 
zero-emissievoertuigen. In 2025 is het marktaandeel zero-emissiebestelwagens 
minstens 25%. De overige zijn grotendeels emissie- of koolstofarm;
3. we stimuleren emissievrije distributie, zodat vanaf 2025 in de stadskernen 
emissieloos gereden wordt voor belevering;
4. bij nieuw aangekochte zware vrachtwagens bedraagt het aandeel zero-
emissievoertuigen tegen 2030 minstens 27%. De overige zijn grotendeels emissie- 
of koolstofarm;
5. in de nieuwe aankoopprocedures van De Lijn laten we enkel zero-emissiebussen 
toe;
6. ten laatste tegen 2035 rijden alle bussen in heel Vlaanderen emissievrij;
7. vanaf 2025 worden stadskernen enkel nog emissievrij bediend met het openbaar 
vervoer. Ook de onderaannemers van De Lijn worden daarbij betrokken;
8. in 2030 is 50% van alle nieuw aangekochte andere bussen (reisbussen, 
schoolbussen, autocars en touringcars) zero-emissie of emissie- of koolstofarm.
1. Kan de minister voor elk van de hierboven opgesomde doelstellingen aangeven in 
welke mate de doelstellingen al dan niet gehaald zullen worden volgens de huidige 
vooruitzichten?
2. Zijn de prognoses opgenomen in het VEKP betreffende de reductie van uitstoot 
veroorzaakt door emissies van de transportvloot nog realistisch of is een bijstelling 
nodig? Worden eventueel bijkomende dan wel vervangende maatregelen onderzocht? 
3. Kan de minister een stand van zaken geven van de genomen initiatieven om vanaf 
2029 geen verkoop van niet-emissievrije personen- en bestelwagens meer toe te 
laten? Wanneer verwacht de minister dat een verkoopverbod vanaf 2029 kan worden 
afgekondigd? Hoe zal dat decretaal worden uitgevoerd? 
4. Wat is het aandeel binnen de CO 2-doelstellingen van de maatregel om vanaf 2029 
geen verkoop van niet-emissievrije personen- en bestelwagens meer toe te laten? 
5. Kan de minister een overzicht geven van de uitrol van de zero-emissiezones voor 
stadslogistiek (ZES), die vanaf 2025 in werking zouden moeten treden in Vlaamse 
steden? Op welke manier zullen ze decretaal verankerd worden, wat is de timing 
hiervoor? 
6. Wat is het aandeel binnen de CO 2-doelstellingen van de maatregel om vanaf 2025 in 
de stadskernen emissieloos te rijden voor belevering? 
Deze vraag werd gesteld aan de ministers Zuhal Demir (509), Lydia Peeters (840)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 840 van 12 april 2024
van STIJN BEX 
1. Wat personenwagens betreft, bedroeg het marktaandeel nieuw verkochte zero-
emissiewagens in 2023 22%. In Q1 2024 liep dit voorlopig reeds op tot 27,2%. In de 
prognoses van het VEKP werd uitgegaan van een marktaandeel personenwagens van 
18% in 2023 en 27% in 2024. Op basis hiervan zitten we ongeveer op schema.
Wat lichte vrachtwagens/bestelwagens betreft, bedroeg het marktaandeel nieuw 
verkochte zero-emissievoertuigen in 2023 2,88%. In de prognoses van het VEKP werd 
uitgegaan van een marktaandeel lichte vracht van 5% in 2023. 
Wat zware vrachtwagens betreft, bedroeg het marktaandeel nieuw verkochte zero-
emissievoertuigen in 2023 0,61%. In de prognoses van het VEKP werd uitgegaan van 
een marktaandeel zware vracht van 3% in 2023. 
Zie het antwoord op vraag 5 voor wat betreft de emissievrije distributie.
2. Indien blijkt dat een bijstelling nodig is, zullen bijkomende of vervangende 
maatregelen worden onderzocht. De vergroening van bestel- en vrachtwagens 
worden ondersteund via stakeholderoverleg, fiscale maatregelen, studies en 
projectoproepen voor zware laadinfrastructuur en subsidiekaders voor de voertuigen 
zelf en laadinfrastructuur. Om zo goed mogelijk op de overblijvende uitdagingen in te 
spelen, zijn het top team en de taskforces van VIAVIA intens bezig om het 
goederenvervoer zo snel mogelijk te vergroenen.
3. Om ervoor te zorgen dat in 2029 alle nieuw verkochte personenwagens en 
bestelwagens zero-emissie zijn, moeten alle drempels weggewerkt worden om over 
te schakelen op deze alternatieven. In de eerste plaats was dit het voorzien van 
voldoende laadinfrastructuur. Daar heeft Vlaanderen deze legislatuur sterk op ingezet, 
waardoor het aantal (semi-)publieke laadpunten sterk gegroeid is. Hier moet men 
blijven aan werken.  Daarnaast is er om de prijsdrempel weg te werken een vrijstelling 
van BIV en jaarlijkse verkeersbelastingen voor beide voertuigcategorieën. Voor 
personenwagens werd in 2024 ook een zero-emissiepremie ingevoerd (nieuwe en 
tweedehands wagens) voor particulieren, vzw’s en deelwagenbedrijven. De effecten 
van de premie zijn al zichtbaar in de marktaandelen van particuliere zero-emissie 
personenwagens.
4. Het VEKA schat de reductie-impact van deze maatregel in op 1,2 Mton CO2-eq in 
2030.
5. In juni 2021 werd de conceptnota emissievrije stedelijke distributie goedgekeurd (VR 
2021 1607 DOC.0943/1TER). Deze nota bepaalde de werkwijze rond dit thema. De 
werkwijze beoogde om emissievrije zones voor distributie in steden in te richten in 
overleg met de logistieke sector en de steden door middel van een kader. Vlaanderen 
voorziet daarbij een regelgevend kader, waarbij de autonomie bij de steden ligt. 
Verder wordt bekeken hoe een flankerend beleid kan gevoerd worden. Het doel van 
het Vlaamse kader is het vastleggen van afspraken tussen de Vlaamse overheid, de 
steden en de bedrijven. Hiermee streven we in de eerste plaats uniformiteit na door 
het formuleren van heldere doelstellingen (met ingang vanaf 2025 en met horizon 
2030), een coherente visie op hoe die doelstellingen te bereiken en het flankerend 
beleid dat hiervoor nodig is. Er wordt hierbij niet alleen een kader als 
beleidsovereenkomst tussen de Vlaamse overheid en de centrumsteden afgesloten, 
ook grote bedrijven en sectorfederaties worden meegenomen. 
Om de invoering van emissievrije stadsdistributie door lokale overheden te faciliteren 
wordt, parallel aan de uitwerking van het kader, een regelgeving uitgewerkt met 
overkoepelende regelgeving. 
Het project loopt nu twee jaar en bestaat uit een studie, pilootprojecten en een 
stakeholdertraject. Het stakeholdertraject is een belangrijk onderdeel van het initiatief 
om stedelijke logistiek te vergroenen. In nauwe samenwerking met (centrum-)steden 
en stakeholders uit de sector streeft de Vlaamse overheid naar een realistisch beleid 
dat gedragen wordt door alle betrokken partijen.
Er werden vier werkgroepen opgericht: TCO (Total Cost of Ownership), laden, 
handhaving en flankerend beleid. Daarin wordt het nodige pakket aan maatregelen 
besproken om het vooropgestelde ambitieniveau te bereiken. In de Task Force worden 
de maatregelenpakketten uit de verschillende werkgroepen samengelegd om 
vervolgens een ambitieniveau gekoppeld met een maatregelenpakket voor te leggen 
aan de stuurgroep. 
Volgende organisaties zijn betrokken in de stuurgroep of Task Force: TLV, Febetra, 
VLAIO, VVSG, BBL, COMEOS, UNIZO, Embuild, Bouwunie, Febiac, Fluvius, VEKA, 
MORA, BCLF, MOW en VIL.
Het door de stuurgroep besliste ambitieniveau en maatregelenpakket zullen in de 
kaderovereenkomst opgenomen en ondertekend worden door alle partijen. Het 
ambitieniveau is pas definitief bij de ondertekening van de kaderovereenkomst. Deze 
kaderovereenkomst bevat naast het ambitieniveau ook de afspraken tussen de 
verschillende stakeholders over de invoering van een zone voor emissievrije stedelijke 
logistiek (ZES) en vormt de basis voor uitvoeringsbesluiten. 
Op basis van de elementen die verder kwamen uit de studie en het stakeholdertraject 
wordt er door de administratie gewerkt aan een decreet voor emissievrije zones voor 
vracht. Vervolgens kunnen er hiervoor uitvoeringsbesluiten volgen. Nadien kunnen 
steden en gemeenten vrij kiezen om al dan niet emissievrije zones voor stedelijke 
logistiek in te voeren. 
6. Dit kan niet uit de berekeningen voor de prognoses gehaald worden. Emissieloze 
belevering in de stadskernen draagt bij aan de doelstellingen voor zero 
emissievoertuigen voor bestelwagens en vrachtwagens en het zijn deze doelstellingen 
die worden doorgerekend, niet de individuele maatregelen.
