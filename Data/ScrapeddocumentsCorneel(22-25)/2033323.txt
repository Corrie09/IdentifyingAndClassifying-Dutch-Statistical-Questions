title: Inzagerecht gemeenteraadsleden - Selectieprocedure
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2033323
thema link: https://www.vlaamsparlement.be/parlementaire-documenten/schriftelijke-vragen/1791891
SCHRIFTELIJKE VRAAG
nr. 92
van BRECHT WARNEZ
datum: 8 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inzagerecht gemeenteraadsleden  -  Selectieprocedure
Artikel 29, §1, van het decreet over het lokaal bestuur bepaalt dat gemeenteraadsleden 
het recht van inzage hebben in alle dossiers, stukken en akten, ongeacht de drager, die 
het bestuur van de gemeente betreffen. Paragraaf 3 van hetzelfde artikel voegt toe dat het 
de gemeenteraad is die bij huishoudelijk reglement de voorwaarden van het inzagerecht 
bepaalt.
Als rechtstreeks verkozen vertegenwoordigers van de bevolking is het van primordiaal 
belang dat de gemeenteraadsleden over alle relevante informatie van het gemeentelijk 
beleid kunnen beschikken. Dat is zonder meer cruciaal om hen in staat te stellen op een 
oordeelkundige manier hun mandaat als raadslid te kunnen vervullen. Het inzagerecht voor 
de gemeenteraadsleden zoals opgenomen in het decreet over het lokaal bestuur is dan ook 
terecht ruimer opgevat dan het inzagerecht zoals vervat in de algemene regelgeving inzake 
de openbaarheid van bestuur. 
Ondanks de ruime decretale regels rijzen er in bepaalde gevallen toch wel vragen over de 
draagwijdte van het inzagerecht voor de gemeenteraadsleden. Zo krijgen 
gemeenteraadsleden vaak inzage in een selectieprocedure door hen aanwezig te laten zijn 
op een mondeling examen tijdens een selectieprocedure. In een aantal gevallen (bv. de 
decretale graden) is de gemeenteraad bevoegd voor het aanstellen en ontslaan van de 
algemeen directeur, de adjunct-algemeen directeur, de financieel directeur en de 
ombudsman, alsook voor de sanctie- en tuchtbevoegdheid ten aanzien van die 
personeelsleden.
1. Heeft een gemeenteraadslid het recht om een mondeling examen bij te wonen, louter 
en alleen om de selectieactiviteiten te observeren? 
a) Kan de gemeenteraad dat recht inperken bij huishoudelijk reglement op een 
dusdanige manier dat het gemeenteraadslid niet meer aanwezig kan zijn? Zo ja, 
hoe en op grond van welke redenen?
b) Kan de gemeenteraad dat recht inperken bij huishoudelijk reglement? Zo ja, over 
welke inperkingen gaat dat?
c) Is er een onderscheid tussen een selectieprocedure voor een ambt waarvoor de 
gemeenteraad de aanstellende bevoegdheid heeft (bv. de decretale graden) en 
een ambt waarvoor de gemeenteraad die aanstellende bevoegdheid niet heeft (bv. 
gedelegeerde bevoegdheden)?
2. Heeft een gemeenteraadslid het recht om de documenten in te zien die betrekking 
hebben op de ontvankelijkheid van een kandidatuur (bv. sollicitatiebrieven of cv’s)?
a) Kan het gemeenteraadslid dat recht uitoefenen tijdens een lopende procedure (bv. 
na het indienen van alle kandidaturen maar voor een schriftelijk examen)?
b) Kan de gemeenteraad dat recht inperken bij huishoudelijk reglement op een 
dusdanige manier dat het gemeenteraadslid onder geen enkel beding deze 
documenten kan inzien? Zo ja, hoe en op grond van welke redenen?
c) Kan de gemeenteraad dat recht inperken bij huishoudelijk reglement? Zo ja, over 
welke inperkingen gaat dit?
d) Is er een onderscheid tussen een selectieprocedure voor een ambt waarvoor de 
gemeenteraad de aanstellende bevoegdheid heeft (bv. de decretale graden) en 
een ambt waarvoor de gemeenteraad die aanstellende bevoegdheid niet heeft (bv. 
gedelegeerde bevoegdheden)?
3. Heeft een gemeenteraadslid het recht om andere documenten in te zien die betrekking 
hebben op een stap binnen de selectieprocedure (bv. het ingevulde schriftelijke 
examen of de beoordelingsdocumenten van de selectiecommissie om een kandidaat al 
dan niet toe te laten tot een volgende selectiestap)?
a) Kan de gemeenteraad dat recht uitoefenen tijdens een lopende procedure (bv. na 
het ingevulde schriftelijke examen)?
b) Kan de gemeenteraad dat recht inperken bij huishoudelijk reglement op een 
dusdanige manier dat het gemeenteraadslid onder geen enkel beding deze 
documenten kan inzien? Zo ja, hoe en op grond van welke redenen?
c) Kan de gemeenteraad dat recht inperken bij huishoudelijk reglement? Zo ja, over 
welke inperkingen gaat dit?
d) Is er een onderscheid tussen een selectieprocedure voor een ambt waarvoor de 
gemeenteraad de aanstellende bevoegdheid heeft (bv. de decretale graden) en 
een ambt waarvoor de gemeenteraad die aanstellende bevoegdheid niet heeft (bv. 
gedelegeerde bevoegdheden)?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 92 van 8 januari 2024
van BRECHT WARNEZ
1. Het recht van de gemeenteraadsleden om een aanwervings- of bevorderingsexamen 
als waarnemer bij te wonen wordt beschouwd als een verlengstuk van het recht op 
inzage van de gemeentelijke stukken zoals voorzien in artikel 29 DLB.
a) De gemeenteraad kan het inzagerecht bij huishoudelijk reglement niet dermate 
inperken waardoor een raadslid niet langer aanwezig kan zijn als waarnemer bij een 
mondeling examen.
b) De gemeenteraad kan de uitoefening van het inzagerecht regelen in het 
huishoudelijk reglement maar mag dit niet beperken. Indien een raadslid meent dat 
het inzagerecht onrechtmatig wordt beperkt, kan het raadslid klacht indienen bij de 
toezichthoudende overheid.
c) Wanneer de gemeenteraad aanstellende overheid is, is het inzagerecht van de 
raadsleden ruimer. Dit houdt in dat de leden van de gemeenteraad toegang hebben 
tot deze persoonlijke dossiers wanneer de gemeenteraad hierover 
beslissingsbevoegdheid heeft. In het geval raadsleden geen beslissingsbevoegdheid 
hebben, hebben zij inzagerecht maar kunnen personeelsdossiers en gegevens die 
betrekking hebben op de persoonlijke levenssfeer enkel worden bekendgemaakt 
indien dit noodzakelijk is in het kader van hun controlerecht. 
2. Indien de gemeenteraad aanstellende overheid is, heeft een gemeenteraadslid het 
recht om de documenten in te zien die betrekking hebben op de ontvankelijkheid van 
de kandidatuur (bv. sollicitatiebrieven en cv’s). Indien de gemeenteraad geen 
aanstellende overheid is en een raadslid beroept zich op het inzagerecht in de 
uitoefening van het controlerecht zal door de bevraagde nagegaan moeten worden of 
de individuele persoonsgegevens niet moeten worden afgeschermd.
a) Het raadslid kan het inzagerecht uitoefenen tijdens een lopende procedure.
b) De gemeenteraad kan het inzagerecht bij huishoudelijk reglement niet dermate 
inperken waardoor een raadslid onder geen beding de documenten kan inzien die 
betrekking hebben op de ontvankelijkheid van de kandidatuur.
c) De gemeenteraad kan de uitoefening van het inzagerecht regelen in het 
huishoudelijk reglement maar mag dit niet beperken. Indien een raadslid meent dat 
het inzagerecht onrechtmatig wordt beperkt, kan het raadslid klacht indienen bij de 
toezichthoudende overheid.
d) zie antwoord op vraag 2. 
3. Indien de gemeenteraad aanstellende overheid is, heeft een gemeenteraadslid het 
recht om andere documenten in te zien die betrekking hebben op een stap binnen de 
selectieprocedure (bv. het ingevulde schriftelijk examen of de beoordelingsdocumenten 
van de selectiecommissie om een kandidaat al dan niet toe te laten tot een volgende 
selectiestap). Indien de gemeenteraad geen aanstellende overheid is en een raadslid 
beroept zich op het inzagerecht in de uitoefening van het controlerecht, dan zal door 
de bevraagde nagegaan moeten worden of de individuele persoonsgegevens niet 
moeten worden afgeschermd.
a) Het raadslid kan het inzagerecht uitoefenen tijdens een lopende procedure.
b) De gemeenteraad kan het inzagerecht bij huishoudelijk reglement niet dermate 
inperken waardoor een raadslid onder geen beding andere documenten kan inzien 
die betrekking hebben op een stap binnen de selectieprocedure.
c) De wijze waarop het inzagerecht wordt uitgeoefend en de modaliteiten daaromtrent 
moeten door de gemeenteraad worden bepaald in het huishoudelijk reglement. Het 
huishoudelijk reglement mag de rechten van de raadsleden evenwel niet beknotten. 
Indien een raadslid meent dat het inzagerecht onrechtmatig wordt beperkt, kan het 
raadslid klacht indienen bij de toezichthoudende overheid.
d) zie antwoord op vraag 3.
