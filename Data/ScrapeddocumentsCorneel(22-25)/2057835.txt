title: Gemeenschapsinstellingen - Ontsnappingen en weglopers
thema: Welzijn en Gezin
pdf link: https://docs.vlaamsparlement.be/pfile?id=2057835
thema link: https://www.vlaamsparlement.be/parlementaire-documenten/schriftelijke-vragen/1811974
SCHRIFTELIJKE VRAAG
nr. 293
van KATRIEN SCHRYVERS
datum: 12 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Gemeenschapsinstellingen  -  Ontsnappingen en weglopers
Ondanks de nodige maatregelen gebeurt het wel eens dat jongeren die zijn opgenomen in 
een gemeenschapsinstelling, die (proberen te) ontvluchten. Daaruit worden altijd de 
nodige lessen getrokken, zowel voor de aanpak van de jongere als voor de infrastructuur 
en de beveiliging.
In de registraties wordt een onderscheid gemaakt tussen ontsnappen en weglopen. 
‘Ontsnapping’ wordt gedefinieerd als een ontvluchting uit de infrastructuur van de 
gemeenschapsinstelling, terwijl onder ‘weglopen’ de situatie wordt verstaan waarin een 
minderjarige zich niet houdt aan de afspraken bij externe activiteiten, bijvoorbeeld tijdens 
een goedgekeurde begeleide activiteit zoals naar VDAB, het gemeentehuis of een 
ziekenhuis gaan, of tijdens een activiteit met een partnervoorziening in het kader van de 
uitstroom.
In antwoord op schriftelijke vragen (meest recent nr. 675 van 8 mei 2023) verkreeg ik 
cijfers.
Sinds 1 maart 2023 zijn alle gemeenschapsinstellingen gesloten instellingen en verblijft 
daar (behalve de jongeren in de time-outafdelingen naar aanleiding van verontrustende 
situaties) hoofdzakelijk een doelgroep van jongeren met een jeugddelict. Ik vernam in 
antwoord op mijn schriftelijke vraag nr. 323 van 17 januari 2023 dat daartoe de monitoring 
en rapportering zullen worden aangepast.
1. Hoeveel jongeren ontsnapten in 2023 uit een van de gemeenschapsinstellingen? Graag 
een opdeling per instelling.
2. Hoeveel jongeren liepen in 2023 weg uit een van de gemeenschapsinstellingen? Graag 
een opdeling per instelling.
3. Ziet de minister een evolutie in die cijfers? Hoe is die desgevallend te verklaren?
4. Zijn er cijfers voor 2023 beschikbaar over hoe vaak een jongere te lang wegblijft uit 
het veilig verblijf of ervan wegloopt?
5. In hoeverre worden ook pogingen tot ontsnappingen geregistreerd? Als dat niet 
gebeurt, acht de minister het aangewezen dat wel te doen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 293 van 12 maart 2024
van KATRIEN SCHRYVERS
1. Voor wat betreft het aantal jongeren betrokken bij ‘ontvluchtingen’ en ‘weglopen’ 
hanteren we inderdaad nog altijd dezelfde definities. Zoals u ook weet, trad fase 2 van 
het decreet jeugddelinquentierecht in werking vanaf 1 maart 2023. Dus ook in 2023 
waren er nog jongeren met een VOS-statuut in de reguliere werking van de 
gemeenschapsinstellingen.
In 2023 ging het voor wat betreft ‘ontvluchting’ over 19 jongeren over de 6 
campussen, respectievelijk 1 Beernem, 1 De Hutten, 3 De Markt, 9 Ruiselede, 4 
Wingene en 1 De Grubbe. 
2. Voor wat betreft ‘weglopen’ waren dat 28 jongeren, respecievellijk 6 Beernem, 6 De 
Hutten, 5 De Markt, 11 Ruislede, 1 Wingene en 0 De Grubbe.
3. We zien dat de cijfers in 2023 vrij stabiel waren ten opzichte van 2022. Voor wat 
betreft de ontvluchtingen zien we een lichte daling t.a.v. 2022. Ontvluchtingen blijven 
dus zeer uitzonderlijk en bij elke situatie wordt een veiligheidsanalyse gemaakt met 
de nodige maatregelen om ervoor te zorgen dat de jongeren zo snel als mogelijk wordt 
heropgenomen en om dit op de diverse campussen te voorkomen voor de toekomst.
4. Voor wat betreft veilig verblijf is dit cijfer niet beschikbaar, maar we gaan er van uit 
dat uw vraag ook de gemeenschapsinstellingen betreft. De overgrote meerderheid van 
de jongeren die een gemeenschasinstelling ontvluchtten werd snel heropgenomen 
(vaak zelfs dezelfde dag) en alvast binnen een termijn van 15 dagen. In die gevallen 
wordt – op beslissing van de jeugdrechter – de maatregel verder uitgevoerd.
5. Een intentie of een poging tot ontsnapping wordt op vandaag geregistreerd in het 
logbook van de begeleiding maar het is geen aparte categorie waar we data uithalen. 
Het lijkt ons belangrijk dat deze info gedeeld wordt binnen de campus om het 
personeel te informeren en de nodige preventieve (veiligheids)maatregelen in de 
begeleiding van de jongere te nemen maar een aparte registratie is niet voorzien.    
