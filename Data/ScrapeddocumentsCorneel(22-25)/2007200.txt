title: Zonnepanelen - Cybersecurity
thema: Energie
pdf link: https://docs.vlaamsparlement.be/pfile?id=2007200
thema link: https://www.vlaamsparlement.be/parlementaire-documenten/schriftelijke-vragen/1771851
SCHRIFTELIJKE VRAAG
nr. 61
van ROBRECHT BOTHUYNE
datum: 17 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zonnepanelen  -  Cybersecurity
Bij het installeren van zonnepanelen is een omvormer een noodzaak om zonne-energie om 
te zetten in elektriciteit. Deze omvormers zijn in de meeste gevallen verbonden met het 
internet om zo de eigenaar/gebruiker van die zonnepanelen de mogelijkheid te geven deze 
te monitoren.
Nu waarschuwt de Rijksinspectie Digitale Infrastructuur, de Nederlandse 
communicatieregulator, dat die manier van werken hacking kan bevorderen. De 
omvormers voldoen namelijk niet aan de normen van cyberbeveiliging waardoor hackers 
vanop afstand de zonnepanelen kunnen uitschakelen of meer nog, persoonsgegevens 
kunnen opnemen. Tevens zouden de omvormers storingen kunnen veroorzaken. Dat kan 
leiden tot het van op afstand openen van deuren enzovoort. Fabrikanten van omvormers 
in Nederland zijn vanaf augustus volgend jaar verplicht om te voldoen aan de eisen van 
cyberveiligheid.
In antwoord op mijn vraag om uitleg hierover in juni van dit jaar gaf de minister aan dat 
het Flexibiliteitsplan 2025 voorziet in een actie om cybersecurity en privacy in de 
energiesector hoog op de agenda te plaatsen.
Het Vlaams Energie- en Klimaatagentschap (VEKA) zou in overleg gaan met Beltug (Belgian 
association of CIOs and digital technology leaders), met Cyber Security Coalition en de 
relevante departementen binnen de Vlaamse overheid om een beeld te krijgen van de 
lopende initiatieven, waarbij het VEKA zich kan aansluiten of waar het VEKA 
bewustvorming rond kan creëren. De minister zou hen ook vragen om te bekijken hoe de 
aanbevelingen breed opengezet kunnen worden voor de zonnepaneleneigenaars.
Last but not least maakte ik de suggestie om bij de aanmelding van de installatie, via 
communicatie, Fluvius, te wijzen op de risico’s en op de good practices van bijvoorbeeld 
het wijzigen van het wachtwoord. De minister vond dat een meerwaarde.
1. Inzake het VEKA en zijn overlegronde:
a) Hoever staat het VEKA daarmee?
b) Werden al resultaten geboekt?
Zo ja, welke?
Zo niet, wanneer is deadline?
c) Welke aanbevelingen zal het VEKA doen?
2. Hoever staat Fluvius om, binnen de aanmeldingsprocedure, de eigenaars van 
zonnepanelen te infomeren/erop te wijzen de privacy en security goed in te stellen? 
Welke aanbevelingen geven zij aan die eigenaars? 
3. Zijn er al ervaringen met hacking via omvormers gemeld in Vlaanderen? Zo ja,
a) Wat was de top 3 van vormen van hacking?
b) Op welke manier werden deze aangepakt?
c) Welke lessen kan men daaruit trekken?
d) In welke provincie werden die meldingen gedaan?
4. Op welke manier kan en zal men deze vorm van hacking counteren?
5. Welke algemene informatiecampagne zal men opzetten om Vlaamse 
zonnepaneleneigenaars attent te maken op deze vorm van hacking en van de 
mogelijkheden om die te counteren?
6. Zal men hier, zoals in Nederland, de fabrikanten normen tot cyberveiligheid opleggen? 
Welke normen en binnen welke timing? 
7. Zal er, net zoals voor groepsaankopen, een kwaliteitscharter ontwikkeld worden zodat 
gegarandeerd kan worden dat de kwaliteit van de installaties en de omvormers tip top 
is? Waarom niet? indien wel, wanneer en onder welke vorm mogen we dit verwachten? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 61 van 17 oktober 2023
van ROBRECHT BOTHUYNE
1. Het Flexibiliteitsplan 2025 voorziet inderdaad in een actie om cybersecurity en privacy 
in de energiesector hoger op de agenda te plaatsen. De verschillende acties van het 
Flexibiliteitsplan, dat nog loopt tot 2025, worden door de trekkers van elke actie op een 
gefaseerde wijze uitgevoerd. Momenteel focust het Vlaams Energie- en 
Klimaatagentschap (VEKA) zich hoofdzakelijk op andere acties van dit plan. Van zodra 
deze acties verder zijn gevorderd, zal het agentschap concrete stappen kunnen 
ondernomen met betrekking tot deze specifieke actie van het Flexibiliteitsplan 2025. 
2. In juni heeft Fluvius aan mijn kabinet hun bezorgdheid overgemaakt over het 
toevoegen van extra informatie tijdens de aanmeldingsprocedure. Op dat moment 
dreigt de info over cybersecurity namelijk verloren te gaan tussen de veelheid aan info 
die de klant op dat moment ontvangt. De aanmeldingsbevestiging bevat immers al info 
over de verplichte plaatsing van een digitale meter, over de mogelijkheid om een 
premie aan te vragen en het feit dat leveranciers op hun afrekening pas rekening 
kunnen houden met een PV-installatie na de verwerking van de aanmelding van de 
installatie. 
In overleg met Fluvius geef ik er dan ook de voorkeur aan om een link op hun website 
te plaatsen naar de webpagina van de Vlaamse Overheid over zonnepanelen met 
informatie over het risico op hacking. Fluvius doet hiervoor momenteel het nodige. Eens 
deze werkzaamheden zijn afgerond, zal hierover ook een nieuwsitem worden 
opgenomen in de nieuwsbrief van Fluvius richting installateurs.
3. Er zijn mij en de sector (ODE, Techlink en Fluvius) geen rapporteringen bekend over 
dergelijke gegevens in de sector. Uit een contact met een expert van één van de 
grootste leveranciers van omvormers blijkt het volgende:
a) Er zijn geen incidenten gekend die zich voorgedaan hebben bij particulieren. Wel 
worden meldingen gemaakt van zogeheten ethische hackers; dit zijn experten in 
security die op zoek zijn naar zogeheten ‘ zero day exploits’1.   
b) Producenten van omvormers beschikken over een securityteam dat waakt over de 
cybersecurity. Dit van zowel de interne IT-systemen van de producent, als van de 
meldingen van ethische hackers. 
Deze meldingen worden publiek gemaakt en een bijhorend risicoprofiel wordt 
opgemaakt. Nadien wordt een gevalideerde oplossing toegepast. In de praktijk 
moeten namelijk meerdere dergelijke ‘zero day exploits’ gecombineerd worden om 
een kwaadwillige persoon toegang met beheersrechten te verlenen op afstand. De 
meeste exploits hangen af van de beschikbaarheid van wachtwoorden van 
eindgebruikers, die bijvoorbeeld door social engineering2 verkregen worden.   
c) Er bestaat al een kader voor cybersecurity in de markt. Dit heeft geresulteerd in de 
nodige cybersecurity-vereisten. Voorbeeld is de IEEE 1547 standaard met criteria 
voor interconnectie van gedistribueerde energiebronnen binnen 
elektriciteitssystemen die de nodige cybersecurity vereisten bevat. Daarnaast zijn 
1 Een zero-day exploit is een computeraanval waarbij wordt gepoogd misbruik te maken van een zwakke plek in 
software die nog onbekend is bij de software-ontwikkelaar.
2 Social engineering is een techniek waarbij een computerkraker een aanval op computersystemen tracht te 
ondernemen door de zwakste schakel in de computerbeveiliging, namelijk de mens, te kraken.
er ook andere initiatieven zoals de SunSpec Alliance, Cybersecurity Certification en 
de Rule 21 interconnection mandate, …
Sensibiliseren van de eindgebruiker blijft evenwel een aandachtspunt. We moeten 
de aandacht houden op een correcte implementatie: dit omvat het vermijden van 
het herhalen van wachtwoorden en het kiezen van voldoende complexe 
wachtwoorden.
d) De sector en ik hebben geen kennis van dergelijke meldingen.
4.Het rapport van de Nederlandse Rijksinspectie Digitale Infrastructuur dat eind mei de 
pers haalde, doet een aantal aanbevelingen hierover.
Fabrikanten zijn verantwoordelijk voor de conformiteit van hun producten. Maar de 
gebruiker kan zelf ook problemen signaleren of (gedeeltelijk) oplossen. Zo kan je 
bijvoorbeeld:
•de aanwezigheid en juistheid van de verplichte CE-markering van het apparaat 
controleren;
•de installateur van de zonnepaneelinstallatie herinneren aan zijn 
verantwoordelijkheid om installaties veilig en storingsvrij op te leveren;
•alert zijn op verstoringen van bijvoorbeeld de radio of Wi-Fi, of die van buren;
•sterke en unieke wachtwoorden gebruiken voor accounts en apparaten;
•standaardwachtwoorden direct wijzigen;
•regelmatig apparaten controleren op updates;
•apparaten via een gastnetwerk verbinden met Wi-Fi;
•tweefactor-authenticatie inschakelen, als dit kan;
•ervoor kiezen om apparaten niet met het internet te verbinden, als dit niet nodig 
is;
•kritisch bedenken of het nodig is om bepaalde gegevens te verstrekken.
5. Naar aanleiding van de vraag hierover in juni van dit jaar werd er op de webpagina van 
de Vlaamse Overheid over zonnepanelen informatie toegevoegd over het risico op 
hacking. Hierin wordt er gewezen op de belangrijkste maatregel om het risico op 
hacking te beperken, namelijk het vervangen van het standaardpaswoord van de 
omvormer door een persoonlijk en sterk wachtwoord. Dezelfde aanbeveling wordt 
gedaan voor een laadpaal. Naast de bewustwording binnen de aanmeldingsprocedure 
bij Fluvius ben ik op dit moment niet van plan om hiervoor een algemene 
communicatiecampagne op te zetten. Ik wacht de resultaten van de actie uit het 
Flexibiliteitsplan af.
6. Op dit moment ben ik dit niet van plan. Enerzijds is productnormering een federale 
bevoegdheid, anderzijds kunnen normen best opgelegd worden op Europese schaal. 
Via de NIS2-wetgeving en de Cyber Resilience wetgeving zal in de toekomst de 
cyberbeveiliging worden afgedwongen. Bijkomend werkt Europa momenteel ook aan 
een netwerkcode inzake sectorspecifieke voorschriften voor cyberbeveiligingsaspecten 
van grensoverschrijdende elektriciteitsstromen.
7. Op dit moment heb ik geen plannen om dat te doen. Enerzijds is het voor eigenaars 
van zonnepanelen, zoals reeds eerder aangehaald, vooral belangrijk om in te zetten op 
een goed wachtwoordbeheer en anderzijds is het belangrijk om te letten op de 
aanwezigheid van de verplichte CE-markering. Het implementeren van aspecten inzake 
cybersecurity in de CE-keuring van omvormers kan best op Europees niveau geregeld 
te worden, zoals via de Cyber Resilience wetgeving.
