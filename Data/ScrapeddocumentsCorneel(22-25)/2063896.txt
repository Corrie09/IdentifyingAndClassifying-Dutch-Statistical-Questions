title: Vastgoedinformatieplatform (VIP) - Stand van zaken
thema: Wonen
pdf link: https://docs.vlaamsparlement.be/pfile?id=2063896
thema link: https://www.vlaamsparlement.be/parlementaire-documenten/schriftelijke-vragen/1825829
SCHRIFTELIJKE VRAAG
nr. 205
van GUY D'HAESELEER
datum: 3 mei 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Vastgoedinformatieplatform (VIP)  -  Stand van zaken
In het voorjaar van 2021 gaf de Vlaamse overheid het startschot voor de bouw van een 
Vlaams Vastgoedinformatieplatform (VIP). Dat platform zou dankzij de digitalisering en 
centralisering van de informatiestromen de doorlooptijd bij een vastgoedtransactie 
versnellen en het proces kwalitatiever en eenvoudiger maken.
Het project wordt gedragen door de vijf belangrijkste stakeholders in deze processen, meer 
bepaald door CIB Vlaanderen, Fednot, de Vereniging van Vlaamse Steden en Gemeenten 
(VVSG), het Departement Omgeving en Digitaal Vlaanderen. Het VIP zou de unieke poort 
vormen voor alle vastgoedinformatie in Vlaanderen. Het gebruik zou in de toekomst 
decretaal verplicht worden.
Op 3 oktober 2022 ging het Vastgoedinformatieplatform van start voor de notarissen en 
vastgoedmakelaars in de eerste aangesloten gemeenten. Normaal zouden een 30-tal 
gemeenten als pilootgemeente dienen voor het project. Tot 2024 zullen steeds meer 
steden en gemeenten aanvragen behandelen via het nieuwe systeem. Op 1 januari 2024 
zullen diverse aanvragers van dossiers vastgoedinformatie kunnen opvragen in alle 
Vlaamse steden en gemeenten.
1. Zijn alle gemeenten in Vlaanderen nu aangesloten?
2. Wordt het vastgoedinformatieplatform ondertussen voldoende gebruikt? Wie zijn de 
voornaamste aanvragers? Kan de minister in cijfers aangeven wie er gebruik van 
maakt?
3. Zijn er al tekenen dat de doorlooptijd van vastgoedtransacties versneld wordt? Kan de 
minister aangeven waaruit dat blijkt?
4. Wat zijn de bevindingen van de reeds aangesloten gemeenten, notarissen en 
vastgoedmakelaars? Zijn er pijnpunten blootgelegd? Zo ja, welke, en hoe zullen die 
worden verholpen?
5. Wat zijn de conclusies van de minister over die toepassing?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 205 van 3 mei 2024
van GUY D'HAESELEER
1. Alle lokale besturen, met uitzondering van Sint-Genesius-Rode, zijn aangesloten op 14 
mei 2024. De aansluiting van Sint-Genesius-Rode is uitgesteld wegens technische en 
organisatorische redenen. Ik plan de in productiestelling voor 7 juni, in samenwerking 
met de gemeentelijke dienstenintegrator. Hierdoor is het Vastgoedinformatieplatform 
volledig uitgerold en dekt het heel Vlaanderen.
2. Het Vastgoedinformatieplatform wordt actief gebruikt door notarissen, 
vastgoedmakelaars en instrumenterende ambtenaren binnen de overheid voor 
vastgoedtransacties waarbij onroerend goed in het Vlaamse Gewest aan een nieuwe 
eigenaar wordt overgedragen. Van 1 januari 2024 tot en met 8 mei 2024 zijn er al 
75.960 aanvragen via het platform verwerkt. Hiervan zijn 80% van de aanvragen door 
notarissen ingediend, 15% door vastgoedmakelaars en 5% door overheden. Ook 
vastgoedbezitters kunnen via Mijn Burgerprofiel een aanvraag voor vastgoedinformatie 
indienen.
3. Sinds de aansluiting van de lokale besturen op het Vastgoedinformatieplatform en 
vergeleken met de benchmark die voorafgaand aan de aansluiting per lokaal bestuur 
werd genomen, constateren we een reductie van de gemiddelde doorlooptijd bij 195 
lokale besturen, op 5 mei 2024. Bij 72 lokale besturen is de gemiddelde doorlooptijd 
licht gestegen, en bij 33 lokale besturen is deze hetzelfde gebleven. De cijfers zijn te 
raadplegen op de documentatiepagina van het Vlaams Vastgoedinformatieplatform1.
4. Ik verwijs naar de eerste bevindingen die werden gedeeld in deelvraag 4 van het 
antwoord op de schriftelijke vraag 288 dd. 22 mei 2023 van Stijn De Roo.
Er zijn verschillende positieve bevindingen te melden:
•Al 50% van de vastgoedinlichtingen die nodig zijn in het vastgoedproces worden 
automatisch door het platform opgehaald en binnen enkele minuten aan de lokale 
besturen beschikbaar gesteld.
•De aangeleverde informatie is uniform voor alle gemeenten.
•De webservices van het Vastgoedinformatieplatform zijn performant en zijn 
geïntegreerd door alle gemeentelijke dienstenintegratoren (voor 
vastgoedinformatie), FedNot en CIB.
•De webinterface voor aanvragers en gemeenten is gebruiksvriendelijk en volledig 
in de huisstijl van de Vlaamse overheid.
Er werden enkele verbeterpunten in kaart gebracht:
•De standaardisering, digitaliseringsgraad en (geometrische) kwaliteit van enkele 
cruciale achterliggende informatiebronnen zijn nog onvoldoende. 
•Er moet worden ingezet op een versnelde digitalisering van deze informatiebronnen 
om het handmatig werk bij lokale besturen snel te verminderen en de voordelen 
van het Vastgoedinformatieplatform voor de aanvragers ten volle te benutten. 
1 https://vlaamseoverheid.atlassian.net/wiki/spaces/DV/pages/6691192833/Doorlooptijden+lokale+besturen 
•Facturatie is momenteel handmatig werk voor de gemeenten. Het 
Vastgoedinformatieplatform zal dit proces voor 1 januari 2024 automatiseren.
Het decreet over het Vastgoedinformatieplatform van 22 december 2023 is inmiddels in 
werking getreden, waarbij Athumi de facturatie van de lokale besturen heeft 
overgenomen, wat een aanzienlijke tijdswinst voor hen betekent. Daarnaast heb ik op 
19 april 2024 een dossier bij de Ministerraad ingediend om de tweede fase van het 
Vastgoedinformatieplatform te starten. Deze fase omvat investeringen in essentiële 
functionaliteiten op platformniveau en initiatieven bij gegevensbronnen, zodat de 
volledige voordelen van het platform zoals gepland kunnen worden gerealiseerd, zoals 
bijvoorbeeld de koppeling met het Vlaams Handhavingsplatform, het inrichten van 
bidirectionele gegevensstromen tussen overheid en privé, alsook de mogelijkheid om 
de vastgoedinformatie ter beschikking te stellen van professionele dienstverleners met 
toestemming van de burgers. 
5. Het Vastgoedinformatieplatform is een gegevensdelingsplatform dat vastgoedinformatie 
uniform, veilig, snel en met hoge kwaliteit laat stromen. Hierdoor kan de vastgoedsector 
zijn bedrijfsprocessen efficiënt inrichten en potentiële kopers van vastgoed van 
maximale informatie voorzien.
Ik beschouw fase 1 van het VIP-platform als een groot succes. Deze fase heeft 
aangetoond dat het platform in staat is om de distributie van vastgoedinformatie 
effectief te centraliseren en een uitgebreide koppeling van databronnen te realiseren, 
met een bereik naar 300 lokale besturen en alle notarissen en vastgoedmakelaars.
Het VIP draagt bij aan verbeterde transparantie en efficiëntie in het vastgoedproces. 
Het biedt een gestroomlijnde en uniforme uitwisseling van informatie, wat de 
doorlooptijd van vastgoedtransacties verkort en de kwaliteit van de dienstverlening 
verhoogt.
De eerste fase heeft ook duidelijk gemaakt dat er een versnelling nodig is bij de opzet 
of optimalisatie van de gebruikte digitale bronnen. Dit is cruciaal om ervoor te zorgen 
dat alle benodigde informatie snel en accuraat beschikbaar is via het platform.
Ik voorzie op korte termijn extra datastromen die via het VIP-platform zullen verlopen, 
zoals bodemattesten, waardoor de vastgoedsector via het Vastgoedinformatieplatform 
ook andere noodzakelijke informatie kan verkrijgen.
