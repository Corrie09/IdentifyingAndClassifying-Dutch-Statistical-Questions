title: Basis- en secundair onderwijs - Agressie tegen lgbti+-leerlingen
thema: Gelijke kansen
Onderwijs en Vorming
pdf link: https://docs.vlaamsparlement.be/pfile?id=2007240
thema link: https://www.vlaamsparlement.be/parlementaire-documenten/schriftelijke-vragen/1771914
SCHRIFTELIJKE VRAAG
nr. 63
van ELS AMPE
datum: 17 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Basis- en secundair onderwijs  -  Agressie tegen lgbti+-leerlingen
Zes lgbti+-leerlingen op de tien voelen zich onveilig op school vanwege hun seksuele 
oriëntatie. Dat blijkt uit een peiling van çavaria, de Vlaamse belangenverdediger van de 
lgbti+-gemeenschap. 
1. Hoeveel incidenten van fysieke en verbale agressie tegen lgbti-leerlingen werden vorig 
schooljaar in het basis- en secundair onderwijs gemeld? 
Graag een onderscheid tussen: 
- fysieke agressie;
- opmerkingen van andere leerlingen;
- opmerkingen van leerkrachten of ander schoolpersoneel.
2. Hoe reageert de minister op de oproep van çavaria, de Vlaamse belangenverdediger 
van de lgbti+-gemeenschap, om het lgbti+-thema verplicht op te nemen in de 
leerplannen van het basis- en secundair onderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 63 van 17 oktober 2023
van ELS AMPE
1. Basis- en secundaire scholen zijn niet verplicht om gegevens over geweld tegen 
leerlingen over te maken aan mijn diensten. In het Vlaams Parlement worden 
regelmatig pleidooien gehouden voor de verlaging van de planlast. Indien we aan 
scholen zouden vragen om over deze incidenten te rapporteren, zou dit opnieuw een 
verhoging van de planlast betekenen.
2. Op basis van de geldende minimumdoelen voor het basis- en secundair onderwijs, 
ontwikkelen de onderwijsverstrekkers leerplannen voor hun scholen. Specifiek voor de 
LGBTI+thematiek zijn er verschillende aanknopingspunten in de sleutelcompetenties 
lichamelijk, geestelijk en emotioneel bewustzijn en gezondheid, burgerschap, 
mediawijsheid, digitale competenties, sociaal-relationele competenties en 
leercompetenties (met inbegrip van onderzoekscompetenties, innovatie-denken, 
creativiteit, probleemoplossend en kritisch denken, systeemdenken, 
informatieverwerking en samenwerken). Er is dus reeds een brede basis om op verder 
te werken met verschillende ingangsmogelijkheden en onderlinge verbanden voor de 
leerplanontwikkelaars.
