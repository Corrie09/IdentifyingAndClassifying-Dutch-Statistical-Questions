title: Buitengewoon kleuteronderwijs - Instroom kleuters vanuit kinderopvang
thema: Onderwijs en Vorming
Welzijn en Gezin
pdf link: https://docs.vlaamsparlement.be/pfile?id=2011820
thema link: https://www.vlaamsparlement.be/parlementaire-documenten/schriftelijke-vragen/1776008
SCHRIFTELIJKE VRAAG
nr. 88
van KATRIEN SCHRYVERS
datum: 26 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon kleuteronderwijs  -  Instroom kleuters vanuit kinderopvang
In september 2022 telden de Vlaamse kinderopvanginitiatieven voor voorschoolse 
kinderopvang 223 kindjes ouder dan drie jaar, terwijl kindjes al vanaf 2,5 jaar naar de 
kleuterschool kunnen gaan, zo blijkt uit cijfers die ik opvroeg bij minister van Welzijn Hilde 
Crevits. 190 kindjes waren tussen 3 en 4 jaar, 25 kindjes tussen 4 en 5 jaar en 8 kindjes 
ouder dan 5 jaar. 
In de media getuigden daarover verschillende initiatiefnemers van kinderopvang. Dat 
kindjes ouder dan drie jaar nog in de kinderopvang blijven, is meestal noodgedwongen, 
omdat er geen plek wordt gevonden in het onderwijs. Voor de kindjes zelf is het een 
probleem, want ze kunnen niet samen leren en groeien met leeftijdsgenootjes. Het aanbod 
van de kinderopvanginitiatieven is gericht op de allerjongsten en zij moeten zich uiteraard 
kunnen richten op hun kerntaak. Voor ouders is het ook een probleem, want de 
kinderopvang kampt met tekorten en met een moeizame uitstroom blijven die plekjes te 
lang bezet en moeten nieuwe ouders langer wachten op een beschikbare plaats voor hun 
baby. 
Dat het in de meeste gevallen gaat om kindjes met een specifieke zorgbehoefte, doet 
vermoeden dat de uitstroom naar het buitengewoon kleuteronderwijs niet altijd even vlot 
verloopt.
1. Hoe reageert de minister op de aanwijzingen dat de doorstroom vanuit de 
kinderopvang naar het buitengewoon kleuteronderwijs voor sommige kindjes erg 
moeizaam verloopt, waardoor kindjes langer dan nodig in de voorschoolse 
kinderopvang moeten blijven en zich zo niet kunnen ontwikkelen samen met 
leeftijdsgenootjes?
2. Op welke manier zorgt de minister ervoor dat alle kindjes die daar nood aan hebben 
tijdig een plek vinden in het buitengewoon kleuteronderwijs? 
3. Heeft de minister actuele cijfers over plaatstekorten in het buitengewoon 
kleuteronderwijs? Hoeveel kinderen wilden de voorbije twee schooljaren instromen in 
het buitengewoon kleuteronderwijs, maar vonden geen plaats? Graag een opdeling per 
schooljaar en telkens per provincie. 
4. Hoeveel kindjes waren de voorbije twee schooljaren ingeschreven in het gewone 
kleuteronderwijs, maar stopten in de loop van het schooljaar met gewoon 
kleuteronderwijs? Voor hoeveel van die kinderen ging het in zo’n geval over een 
overschakeling naar het buitengewoon kleuteronderwijs? Voor hoeveel van de 
kinderen ging het in zo’n geval om terug te gaan naar een kinderopvanginitiatief? 
Graag een opdeling per schooljaar en per provincie.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 88 van 26 oktober 2023
van KATRIEN SCHRYVERS
1-2.Het is uiteraard belangrijk dat kinderen tijdig kunnen doorstromen vanuit de 
kinderopvang naar het gewoon of buitengewoon kleuteronderwijs en niet langer dan 
nodig in de voorschoolse kinderopvang moeten blijven. Om voldoende plaatsen te 
creëren investeren we in de capaciteit van het buitengewoon onderwijs Zo zijn we deze 
legislatuur gestart met 47.000 plaatsen in het buitengewoon onderwijs. Vandaag zijn 
het er 53.500. Met de laatste capaciteitsmonitor werd het buitengewoon onderwijs 
meegenomen om de behoeften aan toekomstige capaciteit beter te kunnen inschatten. 
Jaarlijks worden er voor types en opleidingsvormen met de grootste capaciteitsnoden 
bijkomende middelen voorzien voor scholen gewoon en buitengewoon onderwijs die 
extra capaciteit willen creëren. Zij kunnen daarvoor een financiële ondersteuning per 
leerling ontvangen. Ik zet ook in op het wegwerken van drempels. Zo is het nu mogelijk 
om scholen voor buitengewoon onderwijs op te richten voor slechts 1 type en ook het 
oprichten van een school voor buitengewoon onderwijs op een campus van een school 
voor gewoon onderwijs werd mogelijk gemaakt met het leersteundecreet. Bovendien 
kunnen scholen die bijkomende capaciteit in bepaalde types creëren sinds vorig 
schooljaar op bijkomende middelen rekenen vanaf dag 1. Ouders van jonge kinderen 
met een beperking hebben echter ook vaak nood aan meer tijd en ervaringskansen 
voor hun kind in de kinderopvang om een goede gefundeerde beslissing voor hun kind 
te kunnen nemen in functie van de verdere onderwijsloopbaan in het gewoon of 
buitengewoon kleuteronderwijs. Ook daar moeten we begrip voor opbrengen. 
3. In het Vlaams Parlement worden regelmatig pleidooien gehouden voor de verlaging 
van de planlast. Indien we aan scholen zouden vragen om hierover te rapporteren, 
zou dit opnieuw een verhoging van de planlast betekenen.
4. Volgens de gegevens van het Agentschap voor Onderwijsdiensten (waarvan de 
databanken geraadpleegd werden op 7 november 2023) werden in 2021-2022 
welgeteld 1.770 leerlingen voor het einde van het schooljaar uitgeschreven uit het 
gewoon kleuteronderwijs; in 2022-2023 was dat aantal gestegen naar 1.912 
leerlingen. 
Het aantal van die kleuters dat gedurende het schooljaar overstapt naar het 
buitengewoon kleuteronderwijs (en daar ook blijft tot het einde van het schooljaar) 
neemt daarentegen af: in 2021-2022 maakten 230 leerlingen de overstap, in 2022-
2023 was dat aantal gezakt naar 195 leerlingen.
De overige kleuters zijn veelal ingeschreven in een andere school (anders kunnen ze 
niet worden uitgeschreven), naar huisonderwijs overgestapt (wat de leerplichtigen 
betreft) of verhuisd naar het buitenland. Mijn administratie heeft geen exacte cijfers 
hierover. Scholen moeten dit immers niet registeren en doorgeven. Dit zou de planlast 
aanzienlijk verhogen.
Mijn administratie heeft evenmin zicht op het aantal kinderen dat overstapt naar een 
kinderopvanginitiatief. 
