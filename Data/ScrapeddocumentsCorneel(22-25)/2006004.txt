title: De Lijn Leuven - Aangepaste busdienst door chauffeurstekort
thema: Mobiliteit en Verkeer
pdf link: https://docs.vlaamsparlement.be/pfile?id=2006004
thema link: https://www.vlaamsparlement.be/parlementaire-documenten/schriftelijke-vragen/1765901
SCHRIFTELIJKE VRAAG
nr. 46
van KARIN BROUWERS
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn Leuven  -  Aangepaste busdienst door chauffeurstekort 
Op 1 april 2023 werd de dienstregeling van De Lijn in Leuven aangepast omwille van het 
tekort aan chauffeurs. Het doel van de aangepaste dienstregeling is het organiseren van 
een verminderd maar betrouwbaar aanbod aan busritten. De Lijn raadt aan om de 
routeplanner te raadplegen voor de nieuwe dienstregeling.
Op mijn vorige schriftelijke vraag over het tekort aan chauffeurs bij De Lijn in Leuven (nr. 
1090 van 31 maart 2023) antwoordde de minister o.a.: “De Lijn kan niet voorspellen hoe 
lang de personeelskrapte in regio Leuven zal duren en wanneer bijgevolg het 
personeelsaantal in de regio terug op niveau zal zijn. Zoals de situatie er momenteel uitziet, 
geldt de maatregel sowieso tot de zomervakantie.”
Op de website van De Lijn staat nog steeds aangekondigd dat De Lijn met een 
aangepaste/verminderde busdienst rijdt sinds 1 april 2023 en dat omwille van een 
chauffeurstekort.
1. Hoelang zal het nog duren vooraleer de aangepaste dienstregeling in Leuven, omwille 
van het chauffeurstekort, kan worden opgeheven? 
2. Hoeveel chauffeurs zijn er momenteel nog tekort om de aangepaste dienstregeling te 
kunnen opheffen? Hoeveel nieuwe chauffeurs zijn er in 2022 en 2023 gestart in 
Leuven? Hoeveel chauffeurs zullen er dit jaar nog starten in Leuven?
3. Welke inspanningen doet De Lijn om het chauffeurstekort in Leuven op te vangen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 46 van 2 oktober 2023
van KARIN BROUWERS
1. De aangepaste dienstverlening van De Lijn in stelplaats Leuven geldt tot einde 2023. 
Wat de impact voor het voorjaar 2024 betreft, maakt De Lijn momenteel de analyse 
of ze het volledige netwerk met voldoende zekerheid kan rijden of niet.
2. In de stelplaatscluster Leuven - Tielt is er een tekort van 29,8 VTE (stand van zaken 
30 september 2023). In 2022 werden er 36 nieuwe chauffeurs aangeworven en dit 
jaar werden er al 32 chauffeurs aangeworven (t.e.m. eind september 2023). Dat is 
echter onvoldoende, omdat De Lijn haar chauffeursaantal in de regio sneller zag dalen 
dan voorzien, bijvoorbeeld door een doorstroom naar andere functies, mutaties, 
reductie tewerkstellingspercentage, langdurig zieken, spontaan vertrek …
3. De Lijn heeft in de regio Leuven al heel wat aanwervingscampagnes georganiseerd, 
o.a. de jobdag, deur-aan-deur flyerbedeling, online campagnes, een banner aan de 
stelplaats … Ook later dit jaar gaat nog een nieuwe jobdag door en wordt er een 
campagne gevoerd, o.a. via radiozender MNM.
De Lijn werkt daarnaast aan de aantrekkelijkheid van het beroep van chauffeur, om 
de uitstroom te verlagen. Verder worden ook chauffeurs van andere stelplaatsen 
ingezet en worden ziekteverzuimdossiers opgevolgd.
