title: Agentschap Binnenlands Bestuur (ABB) - Klanttevredenheid
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2029298
thema link: https://www.vlaamsparlement.be/parlementaire-documenten/schriftelijke-vragen/1791924
SCHRIFTELIJKE VRAAG
nr. 88
van BRECHT WARNEZ
datum: 5 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Binnenlands Bestuur (ABB)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Binnenlands Bestuur.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Binnenlands Bestuur betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Binnenlands Bestuur andere methodes dan een bevraging 
alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Binnenlands Bestuur?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Binnenlands Bestuur 
geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Binnenlands Bestuur na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Binnenlands Bestuur?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 88 van 5 januari 2024
van BRECHT WARNEZ
1. Op de vraag wanneer en om de hoeveel tijd er een klanttevredenheidsmeting 
uitgevoerd wordt, kan ik u meegeven dat er sinds april 2023 een kwantitatieve 
tevredenheidsbevraging over de dienstverlening van het Agentschap Binnenlands 
Bestuur (ABB) loopt. Deze bevraging gebeurt doorlopend en op basis van de 
adviesvragen die aan ABB gesteld worden. 
2. Zie antwoord op vraag 1.
3. ABB houdt voornamelijk op een kwalitatieve wijze de vinger aan de pols bij de 
stakeholders/klanten:
Bij de opmaak van het ondernemingsplan 2020-2024 werden de strategische 
keuzes met stakeholders uit de verschillende beleidsvelden besproken. Voor de 
opmaak van het ondernemingsplan 2025–2029 wordt eenzelfde aanpak 
uitgewerkt.
Organisatie van structureel overleg met de stakeholders binnen de verschillende 
domeinen. Deze overlegfora bieden de gelegenheid om op frequente wijze 
signalen en noden op te vangen over de werking en dienstverlening van ABB.
Organisatie van workshops en/of bevragingen in het kader van specifieke 
projecten. 
ABB monitort de klachten over de werking van het agentschap. Jaarlijks wordt 
hierover verslag uitgebracht in het Bemiddelingsboek van de Vlaamse 
Ombudsdienst. Het aantal klachten tegen de werking van ABB is minimaal.
- Tot slot peilt ABB structureel naar de ervaringen van deelnemers aan events 
van het agentschap. Ingeschreven deelnemers krijgen na het event telkens de 
vraag om de kwaliteit van de (digitale/fysieke) events te beoordelen. Dat doet 
het agentschap vooral om zicht te krijgen op haar dienstverlening en op de 
resultaten van de doelstellingen van het event. 
4. In 2023 is ABB gestart met een kwantitatieve tevredenheidsbevraging. ABB heeft zich 
binnen het domein binnenlands bestuur de afgelopen jaren steeds meer georiënteerd 
naar advisering en coaching, mede ingegeven door de gestage afbouw van het toezicht 
op lokale besturen. Het beantwoorden van adviesvragen is hiermee één van de 
kerntaken van ABB geworden. Zo werden in 2023 4.719 adviesvragen beantwoord.
Gelet op deze kerntaak loopt sinds april 2023 een onderzoek naar de tevredenheid over 
de verstrekte antwoorden op de adviesvragen. Het behandelen van adviesvragen is 
daarnaast een duidelijk omschreven en gestandaardiseerd proces en is tevens een 
neutrale dienstverlening (in tegenstelling tot bv. klachtenbehandeling). De resultaten 
zijn ook gemakkelijk af te bakenen op de verschillende afdelingen en teams die 
adviesvragen behandelen, wat toelaat om gerichte verbeteracties te ondernemen.
Op 9 januari 2024 zijn in totaal 724 vragenlijsten verstuurd (vanaf de start in april 
2023). De responsgraad is 27,3%, goed voor 198 ingevulde vragenlijsten.
5. De vragenlijst wordt online verstuurd.
6. Het project wordt volledig intern door de eigen diensten georganiseerd, zonder externe 
begeleiding en extra kosten.
7. Het onderzoek peilt onder meer naar de tevredenheid over het taalgebruik, de 
responstijd en de toepasbaarheid van het verstrekte antwoord. De eerste resultaten 
zijn bemoedigend. De algemene tevredenheidsscore is 4,29/5. 
8. Het project loopt momenteel tot september 2024. De evaluatie is voorzien in 
september. Daarna wordt beslist over het verderzetten van de bevraging en, indien 
nodig, worden er acties ondernomen om de adviesverlening te optimaliseren. 
9. Zie antwoord op vraag 8.
10.Omdat het project nog loopt, werd alsnog niet extern gecommuniceerd over de 
resultaten en eventuele acties.
11.Zie antwoord op vraag 1.
12.Zie antwoord op vraag 8.
