title: Hinderpremie bij openbare werken - Marktkramers
thema: Economie
Openbare werken
pdf link: https://docs.vlaamsparlement.be/pfile?id=2080193
thema link: https://www.vlaamsparlement.be/parlementaire-documenten/schriftelijke-vragen/1835378
SCHRIFTELIJKE VRAAG
nr. 23
van EGBERT LACHAERT
datum: 22 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Hinderpremie bij openbare werken  -  Marktkramers
Ondernemingen in Vlaanderen kunnen een hinderpremie ontvangen wanneer hun vestiging 
ernstig bemoeilijkt wordt door openbare werken, en onder bepaalde omstandigheden kan 
ook een sluitingspremie verkregen worden. Echter, marktkramers zonder een vaste 
winkelruimte komen momenteel niet in aanmerking voor deze steunmaatregelen, omdat 
hun NACE-code niet op de lijst van aanvaardbare activiteiten staat.
Evenwel kunnen ook marktkramers, in bepaalde omstandigheden, wel degelijk ernstige 
hinder ondervinden door openbare werken. Denk maar aan marktkramers die in een atelier 
werken om hun producten te vervaardigen en wier atelier met de marktwagen 
onbereikbaar is geworden door wegenwerken. Louter het feit dat een economische 
activiteit als marktkramer niet erkend wordt onder de huidige regelgeving leidt ertoe dat 
men niet in aanmerking komt voor de hinderpremie of sluitingspremie. 
Dat lijkt een duidelijk voorbeeld van een lacune in de regelgeving. Terwijl het atelier van 
deze marktkramer een essentiële schakel vormt in zijn bedrijfsvoering, en het onmogelijk 
wordt om deel te nemen aan markten door de tijdelijke ontoegankelijkheid, blijft elke vorm 
van ondersteuning uit. Dat staat haaks op de bedoeling van de steunmaatregelen, namelijk 
om ondernemingen bij te staan die economisch getroffen worden door openbare werken.
1. Kan de minister toelichten waarom marktkramers niet worden erkend als ondernemers 
die onder bepaalde omstandigheden directe en persoonlijke klantencontacten missen, 
terwijl ook zij economisch gehinderd kunnen worden door de onbereikbaarheid van 
hun vestigingsplaats of atelier?
2. Overweegt de minister om de regelgeving aan te passen, zodat marktkramers, wier 
toegang tot hun atelier of werkplaats ernstig bemoeilijkt wordt door openbare werken, 
ook onder bepaalde voorwaarden in aanmerking kunnen komen voor deze premies?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 23 van 22 oktober 2024
van EGBERT LACHAERT
1. Zoals decretaal bepaald is de Hinderpremie voorzien voor kleine ondernemingen met 
activiteiten die strekken tot de rechtstreekse verkoop van producten of het verlenen 
van diensten aan eindgebruikers waarvoor persoonlijk en direct contact met de klanten 
vereist is en die redelijkerwijze moeilijk kunnen worden uitgeoefend op verplaatsing.
Om in aanmerking te komen voor de Hinderpremie moet de onderneming economische 
activiteiten uitvoeren in een ruimte waar direct en plaatselijk klantencontact mogelijk 
is en waarvoor ze beschikt over vaste openingsuren. Enkel vestigingen geregistreerd 
in de Kruispuntbank van Ondernemingen (KBO) komen in aanmerking.
De in aanmerking komende activiteiten worden wettelijk bepaald op basis van een lijst 
van NACE-codes. De activiteiten van marktkramers vallen onder de NACE-codes 47.810 
Markt- en straathandel in voedings- en genotmiddelen, 47.820 Markt- en straathandel 
in textiel, kleding en schoeisel en 47.890 Markt- en straathandel in andere artikelen. 
Deze NACE-codes staan niet opgenomen in groep 1 van de lijst van aanvaardbare 
activiteiten voor de Hinderpremie. Groep 1 betreft de detailhandel, de horeca en 
allerhande diensten waarvoor persoonlijk en direct contact met de klanten is vereist en 
die redelijkerwijze moeilijk kunnen worden uitgeoefend op verplaatsing. 
Bijgevolg komen marktkramers niet in aanmerking voor de Hinderpremie en eventueel 
de bijkomende sluitingspremie(s).  
2. Ik deel uw bezorgdheid dat marktkramers die beschikken over een vestigingsplaats, 
waar een atelier of stockageruimte is gelegen, sterk kunnen geïmpacteerd worden door 
openbare werken. Dat geldt ook voor andere economische activiteiten die niet tot de 
doelgroep van de Hinderpremie behoren. 
Het doel en de doelgroep van de Hinderpremie zijn evenwel zoals decretaal bepaald 
wel omlijnd. De Hinderpremie is immers een proactieve financiële ondersteuning met 
het oog op het verderzetten van de activiteit met direct klantencontact op de getroffen 
vestiging, ondanks de belemmeringen door de openbare werken. Het is geen 
compensatie van inkomensverlies.  
