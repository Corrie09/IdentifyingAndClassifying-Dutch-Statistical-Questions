title: Sociale voordelen - Toekenning op basis van inkomen tegenover sociaal statuut
thema: Werk
pdf link: https://docs.vlaamsparlement.be/pfile?id=2057827
thema link: https://www.vlaamsparlement.be/parlementaire-documenten/schriftelijke-vragen/1811555
SCHRIFTELIJKE VRAAG
nr. 347
van BOB SAVENBERG
datum: 11 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sociale voordelen  -  Toekenning op basis van inkomen tegenover sociaal statuut
In het kader van de Vlaamse Brede Heroverweging (VBH) heeft de projectgroep sociale 
correcties een rapport opgesteld over de diverse sociale toeslagen en kortingen. Een van 
de invalshoeken was de vraag in hoeverre de manier van toekenning – op basis van sociaal 
statuut in plaats van inkomen – kan leiden tot inkomensvallen. Ook het Vlaamse 
regeerakkoord bevat die bekommernis en de ambitie om inactiviteits- en promotievallen 
te vermijden door, waar relevant, sociale voordelen toe te kennen op basis van inkomen 
in plaats van sociaal statuut. 
In een krappe arbeidsmarkt die wil evolueren naar een werkzaamheidsgraad van 80% is 
dat bijzonder relevant als we mensen onder het motto ‘werken moet lonen’ opnieuw aan 
de slag willen krijgen. Uit het antwoord van de minister-president op een vraag om uitleg 
(nr. 2514 (2020-2021) van 23 maart 2021 van voormalig Vlaams parlementslid Tom 
Ongena) bleek dat hij alvast geen coördinerende aanpak rond die aangelegenheid op poten 
zou zetten, maar rekende op elke minister om onder zijn of haar verantwoordelijkheid de 
nodige maatregelen te treffen.
1. Uit de werkzaamheden van de projectgroep sociale correcties in het kader van de 
Vlaamse Brede Heroverweging was gebleken dat van de 47 in overweging gehouden 
sociale correcties slechts 14 afhankelijk waren van het inkomen. Hoe is dat inmiddels 
geëvolueerd?
2. a) Hoe heeft de minister en zijn of haar bevoegde administratie(s) de omzetting van 
de toekenning van sociale voordelen op basis van inkomen in plaats van sociaal 
statuut aangepakt?
b) Wordt er gewerkt met een tijdpad?
3. Kan de minister voor zijn of haar bevoegdheidsdomeinen een overzicht geven van de 
sociale voordelen die op dit ogenblik toegekend worden op basis van:
a) inkomen;
b) statuut?
Graag daarbij ook telkens vermelding van de budgettaire massa en het aantal 
begunstigden per voordeel.
4. a) Welke van die sociale voordelen werden in de loop van deze legislatuur al 
aangepast naar toekenning op basis van inkomen in plaats van sociaal statuut?
b) Welke repercussies heeft dat telkens gehad voor de omvang van het aantal 
begunstigden en de budgettaire massa?
5. Graag een overzicht van de stand van zaken en timing voor de uitvoering van het 
vervangen van bepaalde sociale voordelen op basis van statuut naar sociale voordelen 
op basis van inkomen.
6. a) Zijn er ook bestaande sociale voordelen die vandaag nog toegekend worden op 
basis van statuut in plaats van inkomen, die onderhevig zijn aan het nemen van 
flankerende federale maatregelen? Zo ja, welke sociale voordelen zijn dat dan in 
de bevoegdheidsdomeinen van de minister?
b) Heeft de minister dat bij de federale collega aangekaart via een interministeriële 
conferentie of een ander overlegmoment om die aanpassing op basis van inkomen 
in plaats van statuut door te voeren?
Deze vraag werd gesteld aan de ministers Jan Jambon (174), Hilde Crevits (291), 
Gwendolyn Rutten (167), Ben Weyts (347), Zuhal Demir (433), Matthias Diependaele 
(225), Lydia Peeters (759), Benjamin Dalle (93), Jo Brouns (342)
BEN WEYTS
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD 
op vraag nr. 347 van 11 maart 2024
van BOB SAVENBERG
Een gecoördineerd antwoord zal worden verstrekt door Matthias Diependaele, Vlaams 
minister van Financiën en Begroting, Wonen en Onroerend Erfgoed. 
