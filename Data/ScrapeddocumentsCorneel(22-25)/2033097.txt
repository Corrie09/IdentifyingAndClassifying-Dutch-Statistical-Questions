title: Onderwijskwalificerende opleidingstrajecten met VDAB-opleidingscontract (OKOT's) - Zorgsector
thema: Werk
pdf link: https://docs.vlaamsparlement.be/pfile?id=2033097
thema link: https://www.vlaamsparlement.be/parlementaire-documenten/schriftelijke-vragen/1796285
SCHRIFTELIJKE VRAAG
nr. 206
van KATRIEN SCHRYVERS
datum: 18 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Onderwijskwalificerende opleidingstrajecten met VDAB-opleidingscontract (OKOT's)  -  
Zorgsector
Omdat veel knelpuntberoepen niet ingevuld raken, richtte VDAB enkele jaren geleden de 
OKOT’s op. Het gaat over voltijdse opleidingen van één tot drie jaar waarmee mensen een 
diploma kunnen behalen en snel aan de slag kunnen. VDAB screent de kandidaten op hun 
motivatie en betaalt de opleiding, terwijl ze hun werkloosheidsuitkering behouden. 
Een aantal van deze cursussen leidt tot een job in de zorgsector, namelijk graduaat 
Orthopedagogie, hbo Verpleegkunde (hbo: hoger beroepsonderwijs), pba Verpleegkunde 
(pba: professionele bacheloropleiding), Se-n-se Opvoeder leefgroepenwerking, tko Jeugd- 
en gehandicaptenzorg (tko: tweedekansonderwijs), tko Kinderzorg, tko Zorgkundige. 
In antwoord op eerdere schriftelijke vragen (meest recente nr. 373 van 8 februari 2023) 
verkreeg ik cijfers ter zake. 
1. Hoeveel unieke personen startten in heel 2023 een opleiding binnen een OKOT die kan 
leiden tot een job in de zorgsector? Graag een opdeling per provincie en per opleiding. 
Welke evolutie is merkbaar tegenover de voorgaande jaren? Hoe kan die eventueel 
verklaard worden? 
2. Hoeveel unieke personen rondden in heel 2023 het volledige opleidingstraject af van 
een OKOT tot een job in de zorgsector? Graag een opdeling per provincie en per 
opleiding. Welke evolutie is merkbaar tegenover de voorgaande jaren? Hoe kan die 
eventueel verklaard worden?
3. Hoeveel unieke personen stopten in de loop van 2023 met een OKOT zonder het 
diploma te behalen? Graag een opdeling per provincie en per opleiding. Om welke 
redenen zetten deelnemers de opleiding stop? Welke evolutie is merkbaar tegenover 
de voorgaande jaren? Hoe kan die eventueel verklaard worden?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 206 van 18 januari 2024
van KATRIEN SCHRYVERS
In lijn met andere antwoorden op parlementaire vragen, kan VDAB op dit moment voor 
2023 enkel cijfers meegeven van januari tot en met september. Voor oktober, november 
en december kunnen er nog laattijdige registraties zijn, waardoor er nog geen definitieve 
cijfers kunnen meegegeven worden.
1. Van januari tot en met september 2023 zijn 2702 werkzoekenden gestart met een 
OKOT-opleiding in de zorgsector over alle opleidingsjaren heen. Dit aantal kan nog iets 
stijgen omwille van werkzoekenden die later dan september een OKOT-traject 
aanvatten. Dit is een voorlopige daling met 236 werkzoekenden ten opzichte van 2022. 
Deze daling is voornamelijk te zien bij de opleidingen professionele bachelor 
verpleegkunde en graduaat basisverpleegkunde. De daling wordt niet meteen 
veroorzaakt door een dalende instroom in het eerste jaar van de opleiding in 2023, 
maar is eerder het gevolg van de dalende instroom in vorige jaren. 
Het overzicht van het aantal gestarte werkzoekenden vindt u in bijlage 1.
2. Van januari tot en met september 2023 hebben 810 werkzoekenden hun OKOT-
opleiding in de zorg afgewerkt en hun diploma behaald. Dit zijn er voorlopig 43 minder 
dan in 2022. Een overzicht van het aantal diploma’s per opleiding en per provincie 
vindt u in bijlage 2.
3. Van januari tot en met september 2023 hebben 744 werkzoekenden hun OKOT-
opleiding in de zorgsector vroegtijdig beëindigd.
In vergelijking met 2022 is dit een voorlopige daling. De cursisten die gestopt zijn met 
hun opleiding in oktober, november en december 2023 zijn nog niet meegenomen in 
dit aantal.
Het aantal cursisten waarover in deze vraag gerapporteerd wordt, moet ook 
genuanceerd worden. Sommige cursisten zetten bv. hun opleiding tijdelijk stop 
omwille van ziekte en hernemen later de opleiding opnieuw. Cursisten die niet slagen 
voor een deel van de opleiding krijgen soms de mogelijkheid om het opleidingstraject 
te verlengen. 
Een overzicht van de uitval in de verschillende opleidingen per provincie en een 
overzicht van de redenen van uitval vindt u in bijlage 3.
BIJLAGEN 
1.Instroom okot-opleidingen in de zorgsector
2.Overzicht behaalde okot-diploma’s in de zorgsector
3.Overzicht uitval in de okot-opleidingen in de zorgsector
