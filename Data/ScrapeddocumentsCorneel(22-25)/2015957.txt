title: Zorg voor mensen met een handicap - Variabele prestaties
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2015957
thema link: https://www.vlaamsparlement.be/parlementaire-documenten/schriftelijke-vragen/1778939
SCHRIFTELIJKE VRAAG
nr. 101 
van VERA JANS
datum: 13 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorg voor mensen met een handicap  -  Variabele prestaties
Op mijn schriftelijke vraag nr. 961 van 29 augustus 2023 over de tegemoetkoming voor 
de variabele prestaties die worden geleverd voor de zorg van personen met een handicap 
antwoordde de minister:
“In het kader van het project nieuwe financiering werkt het VAPH aan een voorstel waarbij 
niet langer met contingenten gewerkt zou worden, maar waarbij op basis van de 
geregistreerde overeenkomsten een vergoeding voor de variabele prestaties zou voorzien 
worden.”
1. Wat is de huidige stand van zaken in het proces voor een eenvoudiger 
financieringsmodel, met in het bijzonder de vergoeding voor variabele prestaties?
2. Wat zijn de verder in het proces geplande stappen?
3. Wanneer wenst men tot een akkoord te komen met de relevante partners? 
4. Welke partners worden betrokken bij het proces en dan vooral met betrekking tot het 
nieuwe systeem van variabele prestaties? 
5. Wanneer wordt verwacht met het eenvoudigere financieringsmodel aan de slag te 
kunnen gaan?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 101 van 13 november 2023
van VERA JANS
1. In het kader van het project nieuwe financiering werkt het VAPH momenteel een 
voorstel uit waarbij voor 2 belangrijke knelpunten binnen de huidige financiering van 
VAPH-voorzieningen een oplossing wordt gezocht. Deze knelpunten zijn enerzijds de 
wijze waarop de variabele prestaties gefinancierd worden, anderzijds de jaarlijkse 
aftrek van de zogenaamde bijdrage A. Beide knelpunten leiden op dit moment tot 
ongelijkheden binnen de financiering van de voorzieningen. 
Voor de variabele prestaties wordt gewerkt met een contingent per subsidie-eenheid. 
Dit contingent bepaalt per voorziening het maximaal aantal te subsidiëren uren 
variabele prestaties. De contingenten werd reeds lange tijd niet meer aangepast 
waardoor er geen rekening gehouden wordt met de evoluties in de aangeboden 
ondersteuning. Dit betekent ook dat nieuwe vergunde zorgaanbieders niet over een 
contingent beschikken. 
De aftrek van bijdrage A is ontstaan bij de transitie naar persoonsvolgende 
financiering. In functie van een budgetneutrale transitie werd toen beslist dat bij 
vergunde zorgaanbieders waarbij de cliënten in het oude bijdragesysteem een deel 
van de zorggebonden ondersteuning betaalden, jaarlijks deze middelen in mindering 
zouden gebracht worden. Ondertussen zijn alle vergunde zorgaanbieders overgestapt 
naar het systeem van woon- en leefkosten.
 
2. Op vraag van de minister werkt het VAPH momenteel een voorstel uit om beide 
bovenstaande historische knelpunten weg te werken. 
Enerzijds wenst men het urenpakket variabele prestaties te berekenen op basis van 
de reëel geboden ondersteuning binnen de voorzieningen (zowel MFC, VZA, RTH als 
de direct gefinancierde vormen (ODB, geïnterneerden, NAH,…) ).
Anderzijds wenst men de aftrek van bijdrage A stop te zetten. 
Beide zaken worden aan elkaar gekoppeld en het voorstel dient binnen de huidige 
middelen op de begroting van het VAPH voor de subsidiëring van de voorzieningen 
budgetneutraal te zijn.
3. Het VAPH heeft hiervoor reeds overlegd met de vertegenwoordigers van de 
voorzieningen om tot een evenwichtig voorstel te komen. Eind november 2023 wordt 
het voorstel toegelicht aan vertegenwoordigers van de gebruikers. Daarna wordt het 
vertaald in voorstellen van regelgeving die ter advies voorgelegd worden aan de 
permanente werkgroep financieren en besteden. Deze werkgroep bereidt het advies 
van het raadgevend comité van het VAPH voor. In beide adviesorganen is een diverse 
groep van belanghebbenden vertegenwoordigd: gebruikersverenigingen, 
voorzieningen, vakorganisaties, verwijzers, onafhankelijk deskundigen,…
4.Een concrete datum voor de opstart van de nieuwe regelgeving is nog niet gekend, 
maar we hopen hier snel vooruitgang te boeken. 
