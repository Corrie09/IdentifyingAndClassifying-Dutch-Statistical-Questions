title: Kasteelsite Leut (Maasmechelen) - Masterplan
thema: Onroerend erfgoed
Toerisme
pdf link: https://docs.vlaamsparlement.be/pfile?id=2078710
thema link: https://www.vlaamsparlement.be/parlementaire-documenten/schriftelijke-vragen/1834967
SCHRIFTELIJKE VRAAG
nr. 23
van ANDY PIETERS
datum: 22 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Kasteelsite Leut (Maasmechelen)  -  Masterplan
Het Vlaamse regeerakkoord vermeldt voor wat betreft Toerisme Vlaanderen: “De afgelopen 
jaren verwierf het agentschap bovendien verschillende erfgoedsites, met het oog op 
pilootprojecten rond de herbestemming van erfgoedsites. Op basis van een individuele 
analyse van elke site wordt de verdere ontwikkeling en het beheer van de erfgoedsites 
toevertrouwd aan Herita of een andere partner. Voor de andere sites (jeugdverblijven, 
sociaal-toeristische verblijven, recreatieve terreinen...) wordt onderzocht welke entiteit die 
het best kan beheren.”
Een van de verworven sites is het Kasteel van Leut in Maasmechelen, waar in 2024 de 
grote lijnen van de toekomstvisie al werden voorgesteld.
Eén kamer van het kasteel ziet Toerisme Vlaanderen als startpunt van de Vilain XIIII-
beleving. De benedenverdieping zal dienstdoen als restaurant en café voor de gasten maar 
kan ook worden ingezet voor evenementen. Op de eerste en de tweede verdieping kunnen 
bijkomend vergaderruimtes of break out-zalen worden ingericht. Sinds begin 2024 kunnen 
ook andere koppels trouwen in de hal van het kasteel van Leut, een proefproject van de 
gemeente Maasmechelen en Toerisme Vlaanderen dat wellicht een permanente plek krijgt 
in het kasteel. Bij een bevraging in de zomer van 2022 bij zowel bewoners als bezoekers 
gingen de meeste stemmen naar een minstens gedeeltelijke afbraak van het gebouw 
omdat het te veel afbreuk doet aan de beleving van de site. Het hoenderhok, een voormalig 
boerderijtje, krijgt een nieuwe bestemming als wijnhub, meteen ook hét startpunt om de 
Maaslandse wijnen te ontdekken. Toerisme Vlaanderen conserveert de ruïne als ruïne en 
voegt er binnenin enkele volumes aan toe.
Toerisme Vlaanderen bewandelde eveneens de denkpiste van een wijkcentrum voor Leut 
en Meeswijk, een centraal onderkomen voor jeugdbeweging Jong Leut of de combinatie 
van beide. Daarmee zou Toerisme Vlaanderen een antwoord kunnen bieden op een 
aanslepende lokale infrastructuurnood. Dat sluit ook goed aan bij het nieuwe 
regeerakkoord, met name: “Tegelijk creëert een overheid die kwaliteit aan efficiëntie 
koppelt nieuwe beleidsruimte voor dienstverlening, en die komt onze burgers, 
ondernemingen en verenigingen rechtstreeks ten goede.”
1. Wat is de stand van zaken in de opmaak van het finale masterplan?
2. Staat de minister achter de eerder voorgestelde invulling van Toerisme Vlaanderen 
voor de kasteelsite, inclusief het wijkcentrum?
3. Welke budgetlijnen reserveert de minister voor het kasteeldomein? 
4. Is het proefproject rond trouwen in de kerk gunstig geëvalueerd en zal dat een 
permanent karakter krijgen?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 23 van 22 oktober 2024
van ANDY PIETERS
1. Toerisme Vlaanderen werd eigenaar van het kasteel van Leut in 2021. In 2022 werd 
een uitgebreid participatief traject opgezet, waarbij samen met bewoners, bezoekers 
en ondernemers werd nagedacht over de toekomst van deze uitzonderlijke kasteelsite. 
In de zomer van 2023 werden een aantal toeristische experimenten uitgewerkt die de 
herwaardering van de site verder verkenden. In april 2024 werd gecommuniceerd over 
het Masterplan. In navolging daarvan werd de vertaalslag gemaakt op architecturaal 
vlak en werd per gebouw bekeken hoe de verschillende functies er inpasbaar zijn. Dit 
in nauw overleg met het agentschap Onroerend Erfgoed en de gemeente 
Maasmechelen. Deze haalbaarheidsstudie, inclusief budgettering, wordt nog dit jaar 
opgeleverd.
2. Zie antwoord 4.
3. Zie antwoord 4.
4. Ik zal vragen 2, 3 en 4 samen beantwoorden.
De proefperiode - trouwen in het kasteel – startte op 10 februari 2024 en loopt tot 31 
december 2025. Tot dusver werden er 10 huwelijken voltrokken in het kasteel van 
Leut. En ook voor 2025 loopt de kalender langzaam vol. Bruidsparen appreciëren dat 
ze op zo’n mooie en unieke locatie kunnen trouwen. Het proefproject wordt voorlopig 
gunstig geëvalueerd.
Voor uw vraag in welke mate dit een permanent karakter krijgt en ook de elementen 
van de twee vorige vragen, verwijs ik graag naar het Regeerakkoord. Daarin wordt 
voorzien dat we een individuele analyse maken voor elke site die Toerisme Vlaanderen 
in zijn bezit heeft. Deze analyses zijn momenteel lopende en tot deze grondig zijn 
gemaakt, worden er geen budgettaire of inhoudelijke beslissingen genomen.
