title: Wereldcongres Epidemiologie 2024 - Ondersteuning en samenwerking met Mozambique
thema: Buitenlands beleid
Gezondheid
pdf link: https://docs.vlaamsparlement.be/pfile?id=2085293
thema link: https://www.vlaamsparlement.be/parlementaire-documenten/schriftelijke-vragen/1836328
SCHRIFTELIJKE VRAAG
nr. 27
van SOFIE JOOSEN
datum: 24 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Wereldcongres Epidemiologie 2024  -  Ondersteuning en samenwerking met Mozambique
Op 25 september 2024 faciliteerde de Diplomatieke Vertegenwoordiging van Vlaanderen 
in Zuidelijk Afrika een symposium over de impact van klimaatverandering op de 
gezondheidssector tijdens het Wereldcongres Epidemiologie (WCE2024) in Kaapstad. Het 
congres, dat voor het eerst op Afrikaanse bodem plaatsvond, bood een platform voor 
samenwerking en kennisuitwisseling tussen Afrikaanse en Vlaamse instellingen.
Tijdens het symposium werd de langlopende samenwerking tussen Vlaanderen en 
Mozambique in de kijker gezet, waarbij onder meer werd ingegaan op de gezamenlijke 
inspanningen op het gebied van gezondheid en klimaatweerbaarheid. Die samenwerking 
is van groot belang voor het versterken van het gezondheidssysteem in Mozambique en 
kan een inspiratiebron vormen voor andere landen.
Het is belangrijk om met Vlaanderen te blijven inzetten op multilaterale partnerschappen 
om mondiale uitdagingen aan te pakken.
1. Welke specifieke rol heeft Vlaanderen gespeeld in de organisatie en ondersteuning van 
het Wereldcongres Epidemiologie 2024 in Kaapstad? Welke middelen werden daarvoor 
aangewend?
2. Kan de minister-president toelichten welke concrete resultaten er zijn geboekt door de 
Vlaams-Mozambikaanse samenwerking in de gezondheidssector, specifiek in het kader 
van de klimaatweerbaarheid en rampenpreventie?
3. Welke verdere stappen worden ondernomen om de samenwerking met Mozambique 
en andere Afrikaanse landen op het vlak van gezondheid en klimaat aan te scherpen?
4. Zijn er plannen om soortgelijke partnerschappen verder uit te breiden naar andere 
regio’s of landen? Zo ja, welke?
MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 27 van 24 oktober 2024
van SOFIE JOOSEN
1. Vlaanderen speelde een cruciale rol in het Wereldcongres Epidemiologie (WCE) 2024 
door als donor bij te dragen met een investering van 39.894 euro. Deze bijdrage is 
gebruikt voor het organiseren van een regionaal nevenevenement over 
klimaatverandering en gezondheid, het dekken van kosten voor sprekers, 
inschrijvingsgelden en praktische ondersteuning.
Dankzij Vlaanderen konden Mozambikaanse onderzoekers en medewerkers van het 
Ministerie van Gezondheid hun werk rond de wisselwerking tussen klimaat en 
gezondheid in de kijker zetten. Door Vlaanderen gefinancierd onderzoek ondersteunt dit 
werk in grote mate. Hierdoor kon Mozambique op het WCE als gidsland en inspirator 
voor andere Afrikaanse landen binnen dit domein optreden. 
De Vlaamse steun vergemakkelijkte de organisatie van het, voor het eerst in Afrika 
georganiseerde, WCE en ondersteunde workshops over volksgezondheid, 
gezondheidseconomie, klimaatweerbaarheid en rampenpreventie, en infectieziekten. 
Vlaanderen zorgde tevens voor een goede voorbereiding van de deelname van het 
Nationaal Instituut voor Volksgezondheid (INS) aan de conferentie. 
2. Via een grootschalig klimaatproject in opdracht van Vlaanderen en uitgevoerd door de 
Wereldgezondheidsorganisatie in Mozambique van 2018 tot 2022, zijn verschillende 
concrete resultaten behaald of minstens op de sporen gezet.
Er is een betere intra- en intersectorale coördinatie binnen de relevante 
overheidsdiensten opgezet om klimaatrisico’s voor gezondheid in te perken. Het 
Mozambikaanse ministerie van gezondheid beschikt over een sterkere institutionele en 
personeelscapaciteit om de gezondheidssector aan klimaatverandering aan te passen.
Daarnaast is het beleid voor aanpassing van de gezondheidssector aan 
klimaatverandering aangescherpt, via onder meer de ontwikkeling van een nationaal 
actieplan. Daarin werden prioritaire sleutelgebieden bepaald, inclusief de monitoring van 
vooruitgang hierop en de opname van gebudgetteerde activiteiten zoals onder meer de 
voorspelling van weer- en klimaatvariabiliteit voor vroegtijdige waarschuwing en reactie 
op klimaatgevoelige ziekten, opleiding van personeel voor klimaatverandering en 
gezondheid, en versterking van intersectorale coördinatie en partnerschappen voor 
milieugezondheidsdeterminanten.
Het begrip over en de monitoring van klimaatveranderingsrisico’s en van de impact op 
de gezondheid van de bevolking is bovendien verbeterd. Dit is mogelijk gemaakt door 
het versterken van de klimaatgevoelige surveillance van ziektes en het verzamelen van 
ander bewijs voor de nationale en lokale impact van klimaatverandering op de 
gezondheid en op de gezondheidsdienstverlening. 
Verder is klimaatweerbaarheid binnen de gezondheidsdienstverlening ingebouwd door 
het klimaatbestendig maken van alle onderscheiden gezondheidsbeleidsteksten, 
strategieën, plannen en programma’s, en via het vermogen binnen de 
gezondheidssector om de continuïteit van dienstverlening tijdens extreme 
weerevenementen zoveel mogelijk te garanderen.
Tot slot zorgde Vlaanderen dat het INS de resultaten van het werk om de 
gezondheidssector klimaatveranderingsbestendig te maken binnen de provincie Tete en 
bij medewerkers van het Tropisch Instituut Antwerpen kenbaar kon maken. 
Alle projecten die Vlaanderen ondersteunt, zijn bovendien verplicht om 
klimaatverandering als transversaal thema mee te nemen. Zo werd het provinciale 
hospitaal in de stad Tete bijvoorbeeld via het project Doctors with Africa (CUAMM) meer 
klimaatveranderingsbestendig gemaakt. Andere ngo’s doen dan weer aan 
informatiespreiding rond klimaatverandering en rampenparaatheid. INS heeft dus het 
klimaatonderzoek en de capaciteitsversterking daaromtrent bij de Vlaamse 
ondersteuning ondergebracht. 
3. Indien, onder meer op basis van evaluaties, besloten wordt om een nieuwe 
landenstrategienota voor ontwikkelingssamenwerking met Mozambique op te stellen, 
zal onderzocht worden of en hoe de verdere aanpassing van de gezondheidssector aan 
klimaatverandering nog sterker dan voorheen in deze strategie kan worden opgenomen. 
In Malawi zet Vlaanderen in op landbouw en voedselzekerheid. De gezondheidsimpact 
zal verlopen door het helpen verzekeren van de toegang tot gezonde voeding voor de 
Malawiër via een klimaatbestendige landbouw. 
De Vlaamse ontwikkelingssamenwerking zal bovendien verder blijven uitkijken naar 
opportuniteiten om de unieke ervaringen en beste praktijken van Mozambique breder 
te communiceren. 
4. Vlaanderen zal de contacten met andere donoren en organisatie blijven aanwenden om 
de informatie over dit succesvolle partnerschap breder te verspreiden en zo navolging 
te stimuleren. 
Het Vlaamse Internationaal Klimaatprogramma (VIKAP) voor financiële steun voor 
internationale Klimaatactie is in de feiten een sterk partnerschap met Vlaamse 
belanghebbenden. Het programma heeft in de periode 2021-2023 reeds 36,3 miljoen 
euro aan projecten in ontwikkelingslanden toegewezen.
Bovendien onderzoeken onze diensten momenteel de mogelijkheid om een ander 
partnerschap af te sluiten rond het breder toegankelijk maken van Vlaamse 
gezondheidstechnologie en onderzoekscapaciteit voor het verbeteren van de 
pandemische preventie, paraatheid en response. 
