title: Sociale huisvesting - Wachtlijsten provincie Antwerpen
thema: Wonen
pdf link: https://docs.vlaamsparlement.be/pfile?id=2038397
thema link: https://www.vlaamsparlement.be/parlementaire-documenten/schriftelijke-vragen/1797111
SCHRIFTELIJKE VRAAG
nr. 154
van KOEN VAN DEN HEUVEL
datum: 24 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale huisvesting  -  Wachtlijsten provincie Antwerpen
Sinds 1 juli 2023 zijn de sociale huisvestingsmaatschappijen (SHM’s) en de sociale 
verhuurkantoren (SVK’s) samengevloeid tot één woonactor met hoogstens één 
woonmaatschappij per gemeente. De woonmaatschappij is daarmee het centrale 
aanspreekpunt op het vlak van sociaal wonen. Door de bundeling van krachten moet de 
expertise groeien en het sociale woningaanbod sterk toenemen. Bovendien heeft de 
samensmelting ook een betere dienstverlening voor (kandidaat-)huurders en (kandidaat-
)kopers tot doel. Tot slot is het ook de bedoeling om het beleid te stroomlijnen en de 
sociale huurmarkt sterker te maken.
In de provincie Antwerpen is men van een kleine veertig sociale verhuurkantoren en sociale 
huisvestingsmaatschappijen naar elf woonmaatschappijen geëvolueerd.
1. Hoeveel mensen staan er momenteel op de wachtlijst voor een sociale woning? Graag 
een overzicht per woonmaatschappij.
2. Hoelang staan deze mensen gemiddeld al op de wachtlijst?
3. Wat is de gemiddelde wachttijd per woningsoort en hoeveel mensen staan er 
momenteel op de wachtlijst voor zo’n woning? Graag een overzicht per woningsoort, 
per woonmaatschappij:
a) appartement of huis;
b) een, twee, drie of meer slaapkamers;
c) woning aangepast voor mindermobiele personen.
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 154 van 24 januari 2024
van KOEN VAN DEN HEUVEL
Sinds 1 juli 2023 zijn de sociale huisvestingsmaatschappijen (SHM’s) en de sociale 
verhuurkantoren (SVK’s) samengevloeid tot één woonactor, maar op die datum waren hun 
wachtlijsten nog niet samengevoegd. Daarvoor werd een Centraal inschrijvingsregister 
(CIR) ontwikkeld dat vanaf 15 januari 2024 gefaseerd wordt uitgerold en waarin naast de 
wachtlijsten van de SHM’s en de SVK’s ook de wachtlijsten van het Vlaams Woningfonds 
(VWF) en lokale besturen opgenomen zijn. Geïntegreerde gegevens op niveau van de 
woonmaatschappijen zullen beschikbaar komen zodra het CIR volledig operationeel is. De 
rapportering wordt uitgebouwd. Tegen einde juni zullen de actuele cijfers beschikbaar zijn.
