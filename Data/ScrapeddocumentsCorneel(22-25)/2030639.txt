title: Hulplijnen 1712 en 1813 - Stand van zaken
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2030639
thema link: https://www.vlaamsparlement.be/parlementaire-documenten/schriftelijke-vragen/1791940
SCHRIFTELIJKE VRAAG
nr. 163
van BRECHT WARNEZ
datum: 5 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Hulplijnen 1712 en 1813  -  Stand van zaken
Waakzaamheid over het mentaal welzijn van de meest kwetsbare groepen in de 
samenleving blijft belangrijk. 
De hulplijnen 1712 en Zelfmoord1813 hebben als gezamenlijk doel het bieden van steun, 
begeleiding en informatie aan mensen die geconfronteerd worden met geweld, misbruik, 
kindermishandeling en zelfmoordgedachten.
De hulplijn 1712 is een waardevol initiatief dat wordt mogelijk gemaakt door de 
amenwerking tussen de centra algemeen welzijnswerk (CAW’s) en de vertrouwenscentra 
kindermishandeling (VK’s). Die organisaties zetten professionele hulpverleners in om 
telefonische en onlinehulp te bieden aan elke burger die geconfronteerd wordt met vragen 
over geweld, misbruik en kindermishandeling. initiatief speelt een onmisbare rol in het 
waarborgen van veiligheid en bescherming voor de meest kwetsbare leden van onze 
samenleving.
Zelfmoord1813 vervult een belangrijke taak in de preventie van zelfdoding. Als een 
toegankelijk onlineplatform verzamelt het actuele en wetenschappelijk onderbouwde 
informatie omtrent het omgaan met zelfmoordgedachten. Met een focus op de handen, het 
hart en de solidariteit, streeft Zelfmoord1813 ernaar om een centraal toegangspunt te zijn 
voor personen die zelfmoordgedachten ervaren, degenen die zich zorgen maken om 
anderen en de nabestaanden van zelfdoding. Het feit dat het platform ook rechtstreekse 
verbinding biedt met de Zelfmoordlijn 1813 via telefoon, chat en e-mail, benadrukt de 
betrokkenheid en de bereikbaarheid van de hulpverlening.
De hulplijnen dragen niet alleen bij aan het bieden van ondersteuning aan individuen in 
nood, maar zijn ook waardevolle bronnen voor hulpverleners, studenten, journalisten en 
andere personen die zich willen informeren over die gevoelige kwesties. De gratis en 
anonieme aard van de diensten zorgt ervoor dat drempels worden verlaagd en dat mensen 
zich vrij voelen om hulp te zoeken. Het is onze verantwoordelijkheid om ervoor te zorgen 
dat die hulplijnen, in de snel veranderende wereld, hun vitale rol kunnen blijven vervullen 
en om burgers te blijven steunen in tijden van nood.
1. Hoeveel mensen hebben sinds 2019 tot heden een beroep gedaan op één van de 
volgende kanalen? 
a) Graag een overzicht in Excel voor zowel 1712 als 1813 per kanaal, per maand en 
per leeftijdsgroep van de oproeper:
b) Hoe verhouden die cijfers zich, per oproepnummer, tot de aantallen gedurende 
dezelfde periode in dezelfde referentieperiode in 2021 en 2022? 
c) Indien een groot verschil werd gemeten, hoe evalueert de minister dat?
d) Heeft de minister zicht op de redenen waarom kinderen en jongeren of 
volwassenen contact opnemen met de hulplijnen? Zo ja, graag een overzicht of 
een weergave van de zorgen en vragen per kanaal.
2. 1813 vult haar personeel aan met heel wat vrijwilligers. Wat is verhouding tussen 
vrijwilligers en personeel? 
a) Hoeveel vrijwilligers staan er ten opzichte van hoeveel personeelsleden? Graag een 
overzicht van de aantallen. 
b) Welke taken zijn voorbehouden aan vrijwilligers en welke aan personeel? 
c) Heeft de minister zicht op hoeveel vrijwilligers 1813 jaarlijks aanwerft? 
d) Hoe evalueert de minister de opleiding tot beantwoorder van de Zelfmoordlijn 
1813? 
e) Vrijwilligersbeleid is een stevige uitdaging voor de organisatie. Kan de minister 
aangeven op welke manier en met welke middelen de overheid de organisatie 
daarbij ondersteunt?
3. Vanuit Tele-Onthaal kwamen signalen dat de psychische hulpvragen significant stijgen.
a) Zijn die tendensen ook merkbaar bij 1712 en 1813?
b) Heeft die stijging een merkbare invloed op de zelfmoordcijfers? Zo ja, welke?
c) Acht de minister het nodig en mogelijk om het beleid bij te sturen op dat vlak? Zo 
ja, hoe plant ze dat?
4. Hoe evalueert de minister de uitrol van het actieplan zorgen voor morgen’? 
a) Welke acties werden in het kader van dat actieplan al uitgevoerd? Graag een 
overzicht van de actie en wanneer de actie werd uitgevoerd.
b) Welke acties zijn gepland? Graag met plan van aanpak en timing.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 163 van 5 januari 2024
van BRECHT WARNEZ
1. Onderdeel zelfmoordlijn  
a-c. Het Centrum ter Preventie van Zelfdoding (CPZ) biedt met de Zelfmoordlijn 1813 
(telefoon, chat, mail) een laagdrempelig platform tot het voeren van gesprekken 
met het oog op het overbruggen van een suïcidale crisis bij de oproeper en tot het 
voeren van gesprekken gericht op het bijstaan van iemand die zich zorgen maakt 
om iemand die hem dierbaar is. 
Het aantal gesprekken dat jaarlijks wordt beantwoord door de Zelfmoordlijn 1813 
en de evolutie ten opzichte van de voorgaande jaren, is steeds terug te vinden in 
het jaarverslag van de organisatie. De meest recente cijfers zijn deze van het jaar 
2022. De jaarverslagen zijn raadpleegbaar op de website van het CPZ: 
www.preventiezelfdoding.be. Het meest recente jaarverslag over het werkingsjaar 
2022 is terug te vinden op Jaarverslag voor 2022 is beschikbaar – Centrum ter 
Preventie van Zelfdoding 
(preventiezelfdoding.be)https://www.preventiezelfdoding.be/nieuws/jaarverslag-
voor-2022-is-beschikbaar/. 
Op pagina 28 van het Jaarverslag 2022 is het overzicht te vinden met de evolutie 
van het aantal beantwoorde oproepen. Op pagina 29 zijn de leeftijdsgroepen per 
medium weergegeven.  
Samen met het Jaarverslag publiceert het CPZ ook steeds een cijferbijlage voor 
het betreffende jaar. In deze cijferbijlage kan op pagina 5 de spreiding van het 
aantal beantwoorde oproepen over het jaar worden teruggevonden en dit per 
medium. De rechtstreekse link naar de cijferbijlage bij het Jaarverslag 2022 is: 
Cijferbijlage-Zelfmoordlijn-2022.pdf (preventiezelfdoding.be) 
d. Het zicht krijgen op elementen die bijdragen tot de crisissituatie waarin de oproeper 
zich bevindt, is een wezenlijk onderdeel van de gespreksvoering aan de 
Zelfmoordlijn. Een volledig overzicht van de registratiegegevens en de inhoudelijke 
analyse met betrekking tot de gesprekken aan de Zelfmoordlijn 1813 in 2022 is 
opgenomen in de reeds aangehaalde cijferbijlage bij het jaarverslag van 2022 die 
op de website van de organisatie is terug te vinden.  
Momenteel loopt de verwerking van de gegevens over de beantwoorde oproepen 
van 2023. Het Jaarverslag 2023 met de bijhorende cijferbijlage zal beschikbaar zijn 
aan het einde van maart 2024.  
Onderdeel hulplijn 1712 
a. In bijlage 1 geef ik u het overzicht van de voorbije jaren weer. De cijfers van 2023 
zijn nog niet beschikbaar. Verder geef ik u mee dat het registratiesysteem werd 
aangepast medio 2021 waardoor er omzichtigheid is aangewezen m.b.t. de 
jaartotalen van 2021. 
b-c.Elk jaar is er een stijging waar te nemen van het aantal oproepen bij de hulplijn 
1712. Wat in 2019 nog maar 5409 aantal oproepen waren, zien we in 2022 9045 
oproepen, we kunnen hier spreken over bijna een verdubbeling van het aantal 
oproepen op 3 jaar tijd. Voor 2023 verwacht de hulplijn dat het aantal oproepen 
nog verder zal stijgen. De meeste oproepen gingen over het thema 
kindermishandeling in 2022, daarnaast is er ook een grote stijging waar te nemen 
bij intra- en extrafamiliaal geweld tussen volwassenen, oudermis(be)handeling en 
oudermishandeling ten opzichte van 2021. 
Ook het medium chathulpverlening kent een grote toename in het aantal oproepen 
op jaarbasis, in 2019 waren dit 159 oproepen, in 2021 1539 oproepen en in 2022 
2251 oproepen. Wat ook opvalt is dat er een verdubbeling is van het aantal 
oproepen over seksueel geweld: in 2019 en 2020 ging dit over 11%, in 2021 14% 
en voor 2022 gaat dit over 19% van de beantwoorde oproepen ofwel 1/5de van 
de gesprekken over seksueel geweld.  
De grote stijging in het aantal oproepen komt mede ook door de investeringen die 
genomen zijn in de hulplijn. Tijdens deze legislatuur zijn er tal van uitbreidingen 
geweest zoals het uitbreiden van de openingsuren, uitbreiding van de capaciteit 
en de uitbouw van de chathulpverlening, uitbreiding aantal VTE’s. De toename 
wijst ook op een betere bekendmaking bij de burger o.a. door mediaverwijzing na 
een ingrijpende gebeurtenis of na een documentaire gelinkt aan de thema’s die 
hulplijn 1712 behartigt en door de verschillende campagnes die de hulplijn 1712 
voert. Het belang van hulplijnen is cruciaal, daarom wil ik blijven inzetten om de 
hulplijn 1712 bekend te maken bij de burger. 
d. De hulplijn 1712 luistert, informeert, geeft advies en verwijst gericht door. In het 
jaarverslag van hulplijn 1712 wordt er een overzicht gegeven van de belangrijkste 
problematieken die de oproeper meldt alsook de meest voorkomende 
geweldsvormen tijdens een gesprek. De hulplijn 1712 categoriseert thema’s binnen 
geweld, misbruik en kindermishandeling, vragen worden niet geregistreerd. Ik 
bundelde deze problematieken voor u en verwijs hiervoor naar de bijlage bij vraag 
1a.    
2. a-b.Het aantal vrijwilligers van het Centrum ter Preventie van Zelfdoding wordt steeds 
opgenomen in het reeds aangehaalde jaarverslag. Idem voor wat betreft het 
aantal professionele medewerkers. Zowel voor de vrijwilligers als de professionele 
medewerkers wordt in het jaarverslag tevens aangegeven wat hun taken en 
verantwoordelijkheden zijn.  
Op 1 januari 2024 telde het CPZ 13,9 VTE, opgenomen door 17 personen.  
De vrijwilligers kunnen niet in VTE worden uitgedrukt. Het aantal actieve 
vrijwilligers (302 op 01/01/2023, meest recente cijfer) omzetten in VTE botst 
immers op methodologische bezwaren. Zo is het onder meer niet evident welke 
uren daarvoor gebruikt zouden moeten worden: enkel de uren die een vrijwilliger 
effectief besteedt aan het beantwoorden van oproepen naar de Zelfmoordlijn 1813 
of de (ruimere) uren waarin de oproeper beschikbaar is. Daarnaast zijn er de uren 
die besteed worden aan opleiding, voorbereiding, intervisie en permanente 
vorming. Voor een aantal activiteiten is wel geweten of een vrijwilliger aanwezig 
was, maar er is standaard geen registratie van de effectieve tijdsduur van een 
activiteit. 
c. Voor 2024 voorziet het CPZ vier opleidingsmomenten verspreid over het 
kalenderjaar. Een opleidingsgroep bestaat telkens uit maximaal 12 deelnemers.  
Naast het werven, selecteren en vormen van vrijwilligers voor de Zelfmoordlijn 
1813, is ook het integreren van nieuwe vrijwilligers in de organisatie een uitdaging 
op zich. Het volstaat niet om nieuwe vrijwilligers de basisopleiding te geven, ze 
dienen ook duurzaam verankerd te worden in de organisatie. Dit gebeurt door het 
brede aanbod aan begeleiding, ondersteuning en verdere vorming maar evenzeer 
door het aanbieden van activiteiten en initiatieven om hen te integreren in de reeds 
bestaande groep van vrijwilligers. 
d. Het beantwoorden van gesprekken (telefoon, chat en mail) aan de Zelfmoordlijn 
1813 vergt van elke beantwoorder een doorgedreven kennis en vaardigheid die in 
alle omstandigheden correct worden toegepast. Het CPZ staat zelf in voor de 
werving, het selecteren en het opleiden van de eigen vrijwilligers. Op die manier 
kan het CPZ de continuïteit en de kwaliteit van de opleiding steeds monitoren. Door 
zelf volledig de regie in handen te nemen, kan het CPZ bovendien snel en gepast 
inspelen op nieuwe wetenschappelijke inzichten met betrekking tot de preventie 
van suïcide en meer specifiek met betrekking tot laagdrempelige telezorg.  
Het CPZ heeft ruim veertig jaar ervaring in het opleiden van haar eigen vrijwilligers 
en deelt deze expertise ondertussen ook met andere laagdrempelige 
telezorgdiensten en met andere partners. 
Binnen de beheersovereenkomst die de Vlaamse overheid heeft afgesloten met het 
CPZ als organisatie met terreinwerking voor suïcidepreventie door laagdrempelige 
telezorg, wordt ruim aandacht besteed aan de kwaliteitsbewaking van de opleiding 
tot vrijwilliger. Het CPZ dient hierover jaarlijks te rapporteren aan het Departement 
Zorg. 
Het CPZ maakt bij al haar vormingen gebruik van de VROS, de ‘vragenlijst reacties 
op suïcidaliteit’, een wetenschappelijk gevalideerd instrument dat peilt naar reacties 
en attitudes rond suïcidaliteit. Dit instrument laat toe een zicht te krijgen op de 
attitudes van de vrijwilligers, maar ook op de meest voorkomende fouten die 
gemaakt worden. Op basis hiervan kan zeer gericht bijgestuurd worden in de 
vorming en opvolging van de vrijwilligers. De VROS wordt zowel afgenomen bij 
aanmelding, als bij het beëindigen van de vorming, en nadat mensen een aantal 
jaar actief zijn aan de Zelfmoordlijn 1813. 
De kwaliteit van de opleiding blijkt onder meer uit het feit dat vrijwilligers aan de 
Zelfmoordlijn 1813 een VROS-score behalen die even goed tot beter is dan 
professionelen, wat te verklaren is door hun doorgedreven training en hun ‘suïcide-
specifieke ervaring’ door de vele gesprekken aan de Zelfmoordlijn. 
e. Het vrijwilligersbeleid en alle uitdagingen die daarbij komen kijken is een onderdeel 
van de opdrachten binnen de beheersovereenkomst met het CPZ als organisatie 
met terreinwerking voor suïcidepreventie door laagdrempelige telezorg. Het totale 
subsidiebedrag binnen beheersovereenkomst voor 2024 bedraagt 904.870 euro. 
Daarnaast ontvangt het CPZ in het kader van het crisisplan jeugdhulp een 
projectsubsidie van 126.400 euro voor de versterking van de chat voor de periode 
15/10/2023 tot en met 14/10/2025. Een belangrijk onderdeel van deze 
projectsubsidie is inzetten op het werven en behouden van vrijwilligers. 
3. Graag geef ik hierbij kort enige duiding: uit het jaarverslag 2022 van Tele-Onthaal 
blijkt dat er een enorme toename is van jongeren die gebruik maken van de chat. 
Sinds de coronacrisis is het aantal tienerchatters exponentieel toegenomen, van 1.782 
chatgesprekken in 2015 tot 2.967 in 2019 (+66% t.a.v. 2015) en 5.902 
chatgesprekken in 2022 (+99% t.a.v. 2019 en +231% t.a.v. 2015). Uit deze jaarcijfers 
blijkt bijgevolg dat kinderen en jongeren meer zoeken naar hulp, wat positief is. Er 
zijn verschillende studies (waaronder HBSC-studie van UGent) die aantonen dat de 
mentale gezondheid van kinderen en jongeren in toenemende mate onder druk staat. 
Mede door de coronacrisis is de bespreekbaarheid van geestelijke 
gezondheidsproblemen en psychische kwetsbaarheid echter wel toegenomen. Uit 
recent onderzoek* blijkt dat een grote aantal deelnemers (jongeren en professionals) 
aantonen dat mentale gezondheid belangrijk is (geworden) voor jongeren.  
*: empowerment-studie van het UPC KULeuven 
a. Onderdeel zelfmoordlijn 
Zoals hoger reeds aangegeven, worden momenteel de data van 2023 verwerkt met 
het oog op het publiceren van het Jaarverslag 2023 tegen einde maart. Of er binnen 
de gevoerde gesprekken een verschuiving is in de richting van een meer 
nadrukkelijke vraag naar professionele psychische hulp, zal later duidelijk worden. 
In algemene termen kan zeker gesteld worden dat het aantal mensen dat uitreikt 
naar de Zelfmoordlijn 1813 in 2023 verder is gestegen. Dit is enerzijds het gevolg 
van een steeds grotere bekendheid van deze dienstverlening, maar anderzijds 
evenzeer gerelateerd aan een grote nood die in de samenleving bestaat.   
Onderdeel 1712: 
Zoals eerder aangegeven, zijn de cijfers van 2023 nog niet beschikbaar. Uit de 
vorige tendensen kan ik u het volgende meegeven. De hulplijn 1712 richt zich op 
geweld, misbruik en kindermishandeling. Verschillende geweldsvormen en –
problematieken kunnen een invloed hebben op psychosociaal welzijn van de 
oproeper. Het aantal oproepen blijft elk jaar stijgen, er is ook een stijging zichtbaar 
over de jaren heen bij minderjarigen en jongeren, er wordt de laatste jaren meer 
gebruik gemaakt van het chatmedium bij hulplijn 1712, al blijft telefonische 
hulpverlening nog steeds het meest gebruikte medium. Bij het doorverwijzen naar 
psychische of medische hulp is er een stijgende tendens waar te nemen, namelijk 
een verdubbeling ten opzichte van vorig jaar (2021: 4%, 2022: 8%). Deze stijging 
in het aantal oproepen is te verklaren door de bekendheid van de hulplijn bij de 
burger. Ook binnen het hulpverleningslandschap heeft hulplijn 1712 zijn plaats 
verworven. 
 
b. Zelfdoding is steeds het gevolg van een complex samenspel van factoren en kan 
niet herleid worden tot één oorzaak. Ook bij eventuele fluctuaties in de 
zelfmoordcijfers is het steeds aangewezen dit voorzichtig te interpreteren en 
rekening te houden met deze complexiteit. Het is dan ook niet mogelijk om 
eventuele tendensen in oproepen naar een hulplijn te linken aan de suïcidecijfers.  
De meest recente suïcidecijfers en de evoluties zijn steeds terug te vinden via 
www.zelfmoord1813.be/feiten-en-cijfers/cijfers-over-suïcide-en-suïcidepogingen.  
c. Ik heb sinds eind vorig jaar het crisis- en investeringsplan jeugdhulp gelanceerd. 
Een van de doelstellingen is om de veerkracht van kinderen, jongeren en gezinnen 
te versterken via laagdrempelige ondersteuning dichtbij ieders leefwereld, dat kan 
zowel digitaal als fysiek, waarbij een van de acties het versterken van hulplijnen 
gericht op kinderen en jongeren, is. Sinds de Coronacrisis zijn hulplijnen niet meer 
weg te denken binnen hulp- en dienstverlening, het blijvend aantal stijgende 
oproepen en het laagdrempelig karakter zorgen ervoor dat we genoodzaakt zijn om 
te blijven inzetten op deze vorm van hulpverlening. Ik heb een aantal hulplijnen 
binnen dit plan extra versterkt. Het plan is nu een kleine drie maanden van start 
gegaan. De resultaten van de actie, versterken van de hulplijnen, zullen jaarlijks in 
het voorjaar geëvalueerd worden. Momenteel is het dus nog te vroeg om hierover 
uitspraken te doen en het beleid hierop bij te sturen. 
Echter is het belangrijk dat voor dit soort vragen bij de hulplijnen extra aandacht 
kan worden geboden. We weten dat de socio-economische status een belangrijke 
component is voor psychische stoornissen. Hierdoor is het inzetten op detectie en 
toeleiding van kwetsbare personen naar hulpverlening toe, een prioriteit.  De laatste 
jaren werd ook hier prioritair op ingezet, naast het reguliere geestelijke 
gezondheidsaanbod. Met het programma ‘Vroegdetectie en Vroeginterventie’ voor 
kinderen en jongeren, binnen de geestelijke gezondheidsnetwerken kinderen & 
jongeren, ook wel ‘Connect’ genoemd, wil de Vlaamse regering blijven investeren 
en keurde de nieuwe driejarige overeenkomsten goed. 
Met onlinepsyhulp, ( home (onlinepsyhulp.be), investeren we in een platform dat 
belangrijke kwalitatieve online-tools aanbiedt op een laagdrempelige manier voor 
zowel depressie, angst, middelengebruik, als gokken. Het integreren van 
onlinehulpverlening binnen het bestaande aanbod biedt voordelen, zo kan er 
blended gewerkt worden, is er een online aanbod en kan zelfs een aarzelende, 
verkennende zorggebruiker bereikt worden.  
Tot slot wil ik meedelen dat het voor mij van belang is dat mensen zo vroeg mogelijk 
de stap naar hulp zetten om een escalatie van problemen te vermijden. Het is 
belangrijk dat de burger weet dat hij of zij terecht kan bij heel wat diensten zoals 
bijvoorbeeld Tele-Onthaal, de CAW/JAC of de Overkop-huizen om hun zorgen te 
uiten en bespreken. 
4. a. Zie bijlage 2.
b. Er zijn geen nieuwe acties meer gepland binnen dit actieplan.
BIJLAGEN
1.Oproepen 1712
2.Sensibiliseringsacties
