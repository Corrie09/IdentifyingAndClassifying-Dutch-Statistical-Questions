title: Verkeersveiligheid Limburg - Evaluatie
thema: Mobiliteit en Verkeer
pdf link: https://docs.vlaamsparlement.be/pfile?id=2036019
thema link: https://www.vlaamsparlement.be/parlementaire-documenten/schriftelijke-vragen/1798918
SCHRIFTELIJKE VRAAG
nr. 575
van RITA MOORS
datum: 26 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid Limburg  -  Evaluatie
Verkeersveiligheid is een topprioriteit. Binnen het mobiliteitsbeleid van de minister krijgt 
het dan ook een prominente plaats. In haar beleidsnota 2019-2024 staat daarover het 
volgende te lezen: “De verkeersdoden moeten jaarlijks dalen en er dient zeker een 
bijzondere aandacht uit te gaan naar de kwetsbare weggebruiker. We zetten in op 
verkeersveilig gedrag bij alle weggebruikers, maar verminderen ook de potentiële 
conflictzones, in het bijzonder voor de kwetsbare weggebruiker. Verkeershandhaving en 
controle spelen ontegensprekelijk een belangrijke rol om ongevallen te voorkomen. 
Daarom blijf ik inzetten op efficiëntere en effectievere controle en handhaving om de 
verkeersveiligheid te verhogen.”
Ook de Limburgse lokale besturen investeren jaarlijks veel moeite en geld om de veiligheid 
in het verkeer te verbeteren. 
1. Kan de minister de meest actuele cijfers geven met betrekking tot het aantal 
verkeersongevallen in Limburg in 2023? Indien mogelijk graag opgesplitst tussen de 
verschillende gemeenten en met opsplitsing tussen gewest- en lokale wegen. Hoe 
verhouden die cijfers zich tot die van de afgelopen tien jaar? Graag een vergelijking. 
2. Kan de minister de meest actuele cijfers geven met betrekking tot het aantal 
verkeersslachtoffers in Limburg in 2023? Indien mogelijk graag opgesplitst tussen de 
verschillende gemeenten en met opsplitsing tussen gewest- en lokale wegen. Hoe 
verhouden die cijfers zich tot die van de afgelopen tien jaar? Graag een vergelijking. 
Kan de minister ook een opsplitsing geven van de verkeersslachtoffers naar leeftijd en 
naar aard van het ongeval (ongeval tussen personenwagens, personenwagen en 
fietser, etc.)? 
3. Kan de minister de meest actuele cijfers geven met betrekking tot het aantal 
snelheidsovertredingen in Limburg in 2023? Indien mogelijk graag opgesplitst tussen 
de verschillende gemeenten, en met opsplitsing tussen gewest- en lokale wegen. Hoe 
verhouden die cijfers zich tot die van de afgelopen tien jaar? Graag een vergelijking. 
4. Kan de minister een analyse geven van de verkeersveiligheid in Limburg ten opzichte 
van de andere provincies?
5. Kan de minister een overzicht geven van de zwarte en grijze punten in Limburg? Welke 
daarvan worden in 2024 aangepakt? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 575 van 26 januari 2024
van  RITA MOORS
1-2.De ongevallengegevens voor het volledige jaar 2023 zijn nog niet beschikbaar. De 
officiële gegevens (FOD Economie, Statbel) worden in de zomer van 2024 verwacht.
3. Voor wat betreft de vastgestelde snelheidsovertredingen kunnen enkel de cijfers 
geven worden die beschikbaar zijn op de website van de federale politie. Hier vindt u 
een rapport met de vaststellingen voor het eerste semester van 2023 op niveau van 
België, gewesten, provincies en politiezones. Het rapport van de provincie Limburg is 
hier ook beschikbaar: verkeersinbreuken_sem 1_2023_prov_Limburg.pdf 
(politie.be). Op pagina's 9 tot 12 vindt u de gegevens inzake snelheidsovertredingen 
terug. Deze cijfers zijn echter niet volledig. Doordat lokale overheden sinds 2021 ook 
kunnen kiezen om beperkte snelheidsinbreuken met gemeentelijke administratieve 
sancties af te handelen en hier geen rapporteringsplicht bestaat naar mij toe, is de 
informatie beschikbaar in het rapport beperkt tot de snelheidsovertredingen die via 
het strafrecht afgehandeld worden. In realiteit zullen er dus meer vastgestelde 
snelheidsovertredingen zijn.
4. Zoals hierboven gesteld, zijn de ongevallengegevens voor het volledige jaar 2023 nog 
niet beschikbaar. Op basis van de cijfers t.e.m. 2022 kan het volgende vastgesteld 
worden:
- West-Vlaanderen en Antwerpen kenden in 2022 het hoogste aandeel 
verkeersdoden (respectievelijk 24,1% en 23,1%), samen bijna de helft van 
het totaal aantal geregistreerde verkeersdoden in Vlaanderen. Vlaams-Brabant 
telde 39 verkeersdoden in 2022 (46 in 2021) en was net als in de voorgaande 
jaren de provincie met het laagste aantal verkeersdoden. In Oost-Vlaanderen 
en Limburg vielen respectievelijk 60 en 50 verkeersdoden in 2022. Tegenover 
2021 tellen enkel Oost- (60 in 2022 t.o.v. 59 in 2021) en West-Vlaanderen (68 
in 2022 t.o.v. 57 in 2021) meer verkeersdoden. In de andere provincies werd 
een afname t.o.v. 2021 vastgesteld.
- Limburg telt – ondanks een stijging tegenover vorig jaar – in 2022 opnieuw 
het laagste aantal letselongevallen (2.825 letselongevallen), wat net lager ligt 
dan het aantal geregistreerde letselongevallen in Vlaams-Brabant (3.116 
letselongevallen). Antwerpen heeft opnieuw het grootste aandeel 
letselongevallen (30,3%), gevolgd door Oost-Vlaanderen (25,7%). West-
Vlaanderen blijft met ongeveer 1 op 5 ongevallen in de middenmoot (18,6%). 
De rangschikking van de provincies wat betreft het aantal letselongevallen is 
stabieler doorheen de tijd dan wat betreft de verkeersdoden.
Het lage aantal letselongevallen en relatief hoge aantal verkeersdoden resulteert 
traditioneel in een hogere ongevallenernst (aantal verkeersdoden per 1.000 
letselongevallen) in Limburg in vergelijking met de andere provincies. In 2022 (17,7) 
werd wel een sterke afname van de ongevallenernst in Limburg (met 7,6 t.o.v. 2021) 
vastgesteld.
5. Een overzicht van de dynamische gevaarlijke puntenlijst 2023 (berekend o.b.v. de 
ongevalsperiode 2018-2021) is te vinden op https://www.vlaanderen.be/gevaarlijke-
punten. In de Excelfile op die pagina, kan u filteren op provincie. Alle punten op die 
lijst worden aangepakt. In november 2023 waren er op 108 van de 258 punten op 
de lijst werken uitgevoerd; voor 76 punten was er een oplossing in zicht (werken 
gepland of in voorbereiding).
Op dit moment bestaat er als zodanig geen lijst van getraceerde ‘grijze punten’. Wel 
lopen er een aantal proefprojecten en initiatieven in dit kader, zoals onderzoek naar 
de mogelijkheden op vlak van het gebruik van in-car data en medewerking van 
burgers en/of lokale besturen in het kader van melding en inventarisatie van 
knelpunten en/of aandachtspunten op het vlak van verkeersveiligheid (platform 
Citizens4Safety in het kader van MIA, identificatie schoolrouteknelpunten door lokale 
besturen …)
Er worden m.a.w. nu ook reeds locaties langs gewestwegen beveiligd die niet behoren 
tot de dynamische gevaarlijke puntenlijst.
