title: Drinkwatermaatschappijen - Sectorbreed inningspercentage
thema: Natuur en Milieu
pdf link: https://docs.vlaamsparlement.be/pfile?id=2047389
thema link: https://www.vlaamsparlement.be/parlementaire-documenten/schriftelijke-vragen/1800156
SCHRIFTELIJKE VRAAG
nr. 301
van JOHAN DANEN
datum: 1 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Drinkwatermaatschappijen  -  Sectorbreed inningspercentage
De drinkwatermaatschappijen staan in voor het aanrekenen van de kosten voor de afvoer 
van het afval- en regenwater (i.e. de gemeentelijke saneringsbijdrage en -vergoeding) en 
de kosten voor de zuivering van dat afvalwater (i.e. de bovengemeentelijke 
saneringsbijdrage en -vergoeding). De Vlaamse Milieumaatschappij (VMM) houdt toezicht 
op de aanrekening van die kosten aan gezinnen en bedrijven.
Ter compensatie van de kosten en het debiteurenrisico gekoppeld aan de inning van de 
gemeentelijke en bovengemeentelijke saneringsbijdragen en -vergoedingen, ontvangen de 
drinkwatermaatschappijen een vergoeding onder de vorm van een ‘inningspercentage’. Het 
inningspercentage wordt vastgelegd door de minister van Leefmilieu, na advies van de 
economische toezichthouder en de Inspectie van Financiën en na het akkoord van de 
minister bevoegd voor Begroting.
In het antwoord op de schriftelijke vraag (nr. 457) die ik op 5 maart 2020 stelde, gaf de 
minister aan dat er een methodiek was uitgewerkt voor de berekening van het 
inningspercentage op sectorniveau. Die was opgesteld door de watermaatschappijen in 
overleg met de VMM als economisch toezichthouder. De berekening in de methodiek ging 
uit van de reële niet-inbare bijdragen en hield ook rekening met de operationele kosten bij 
de watermaatschappijen. De minister gaf verder nog aan dat ze de opdracht aan de VMM 
zou geven om in overleg te gaan met de watermaatschappijen ter evaluatie van die 
methodiek, zodat die - eventueel in aangepaste vorm - kan worden aangewend ter bepaling 
van een uniform en sectorbreed inningspercentage op bovengemeentelijk en gemeentelijk 
vlak. 
Op mijn vraag naar de stand van zaken i.v.m. het bepalen en invoeren van een sectorbreed 
inningspercentage op bovengemeentelijk en gemeentelijk vlak (schriftelijke vraag nr. 
1379, 6°; 21 september 2021) liet de minister weten dat de besprekingen nog bezig waren.
1. Wat is de huidige stand van zaken i.v.m. het bepalen en invoeren van een sectorbreed 
inningspercentage op bovengemeentelijk en gemeentelijk vlak?
2. Welke timing is er vooropgesteld voor de invoering van een sectorbreed 
inningspercentage op bovengemeentelijk en gemeentelijk vlak?
3. In 2020 stelde de sectorfederatie Aquaflanders voor om een uniform percentage van 
3,61% te gebruiken. Dat voorstel werd quasi unaniem gevolgd door de gemeenten. 
Werd er door Aquaflanders al een (efficiëntie)oefening uitgevoerd om na te gaan of dit 
inningspercentage aangepast (verlaagd) kan worden? 
a) Zo niet, wat is daarvoor de reden?
b) Als de oefening werd uitgevoerd, kunnen de resultaten ervan dan beschikbaar 
worden gesteld?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 301 van 1 februari 2024
van JOHAN DANEN
Op bovengemeentelijk vlak geldt een uniform inningspercentage dat de 
watermaatschappijen moeten toepassen. Op gemeentelijk vlak werken de 
drinkwatermaatschappijen met een sectorgedragen uniform percentage. Dat percentage 
wordt jaarlijks geactualiseerd door de watermaatschappijen op basis van een afgesproken 
rekenmethodiek. Binnen die methodiek worden de kosten afgezet ten opzichte van de 
gefactureerde volumes. Aquaflanders meldt mij dat momenteel wordt gewerkt aan een 
actualisering van het inningspercentage op gemeentelijk vlak. Deze berekening gebeurt op 
basis van de meest recente cijfers uit de jaarrekening; 2023. 
Verder verwijs ik ook naar de wijziging die ik deed aan het Ministerieel Besluit 
tariefregulering, waarbij de watermaatschappijen moeten rapporteren over hun totale 
inningskosten. Zo kan de waterregulator deze kosten opvolgen.
