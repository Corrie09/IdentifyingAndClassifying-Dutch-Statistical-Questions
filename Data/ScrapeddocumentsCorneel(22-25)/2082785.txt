title: Gezamenlijk traject centra voor ambulante revalidatie (CAR's) en centra voor geestelijke gezondheidszorg (CGG's) - Fase 2
thema: Welzijn en Gezin
pdf link: https://docs.vlaamsparlement.be/pfile?id=2082785
thema link: https://www.vlaamsparlement.be/parlementaire-documenten/schriftelijke-vragen/1840582
SCHRIFTELIJKE VRAAG
nr. 72
van FREYA PERDAENS
datum: 14 november 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Gezamenlijk traject centra voor ambulante revalidatie (CAR's) en centra voor geestelijke 
gezondheidszorg (CGG's)  -  Fase 2
Ik verwijs naar de schriftelijke vraag nr. 2 van collega Van Doesburg van 31 juli 2024 aan 
minister Crevits over het gezamenlijk traject van de CAR’s en de CGG’s om tot een 
gemeenschappelijk overheidskader te komen.
In het antwoord op die schriftelijke vraag is sprake van 4 fases om tot dat kader te komen. 
De tweede fase behelst een registratiefase om zicht te krijgen op de situatie ‘as is’ van 
activiteiten en kostendrijvers binnen de huidige financieringsbronnen en opdrachten van 
CAR en CGG.
Er wordt daarbij gestreefd om minimaal 15 voorzieningen te laten deelnemen om de 
diversiteit in financiering en aanbod voldoende in kaart te brengen. Die voorzieningen 
konden tot eind september laten weten of ze wensten deel te nemen aan de registratiefase. 
Indien er vanuit de sector geen gezamenlijk voorstel wordt ingediend zal het departement 
een selectie maken van de voorzieningen.
1. Welke voorzieningen zijn betrokken bij die registratiefase? Zijn die voorzieningen 
vanuit de sector voorgedragen of heeft het Departement Zorg een selectie moeten 
maken?
2. Hoe lang zal de registratiefase duren? Op welke manier zal daarna aan de slag gegaan 
worden met de data die die fase oplevert?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 72 van 14 november 2024
van FREYA PERDAENS
1. Er zijn 15 voorzieningen bereid gevonden om deel te nemen aan de registratiefase. In 
totaal; 9 Centra voor ambulante revalidatie (CAR) en 6 Centra voor geestelijke 
gezondheidszorg (CGG). Deze centra werden voorgedragen door de sectoren zelf en 
beantwoorden aan de check naar representatie van de diversiteit in doelgroepen & 
deelwerkingen, regionale spreiding en grootte.
De 9 deelnemende CAR zijn De Kindervriend, CAR Waas, CAR Roeselare, CAR De Hert, 
CAR Oostakker, CAR Buggenhout, CAR ’t Vlot, CAR Ter Eecken en CAR Sint-
Lievenspoort.  
De 6 deelnemende CGG zijn CGG Kohesi, CGG Passant, CGG Andante, CGG De Pont, 
CGG Kempen en CGG Adentro.
2. Tijdens de registratiefase (die loopt van 14 oktober tot en met 13 december 2024) 
registreren alle professionele zorgverleners van deze deelnemende voorzieningen al 
hun activiteiten binnen de voorop vastgelegde activiteitenclusters, in termen van aantal 
uur activiteit per dag. Van al de deelnemende organisaties is per zorgverlener in kaart 
gebracht wat hun zorgfunctie is, hoeveel uur klinisch werk wordt verricht, hun 
overeenkomstige bruto loonkost per maand, tewerkstellingspercentage in het 
kinderen- en jongeren team of volwassenteam en de baremieke anciënniteit. Op die 
manier kunnen we na de registratiefase in kaart brengen wat de gemiddelde kost per 
uur activiteit binnen een bepaalde activiteitencluster op doelgroepniveau is.  
Na de kwantitatieve fase volgt er per voorziening nog een kwalitatieve fase waarin de 
voorziening feedback en kadering geeft op de verzamelde registratiedata. Kwalitatieve 
aspecten zijn belangrijk voor een goede interpretatie van de registratiegegevens.
We verzamelen dus geaggregeerde en gepseudonimiseerde data per activiteit, per 
zorgprofiel, die we zullen gebruiken in de sensitiviteitsanalyse. 
Intussen werken we met de sector het kwaliteitskader verder uit. Samen met de 
verzamelde data uit de registratiefase moet dit ons in staat stellen om een nieuw 
financieringsmodel uit te werken. Dit model zal tijdens de pilootfase vanaf januari 2026 
uitgetest worden. 
