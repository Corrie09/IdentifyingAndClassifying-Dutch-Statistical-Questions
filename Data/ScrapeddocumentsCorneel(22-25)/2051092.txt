title: Werkgroep Institutionele Zaken - Versterken betrokkenheid gewesten bij bestrijding sociale fraude
thema: Staatshervorming en Verhoudingen binnen de Belgische federale staat
Werk
pdf link: https://docs.vlaamsparlement.be/pfile?id=2051092
thema link: https://www.vlaamsparlement.be/parlementaire-documenten/schriftelijke-vragen/1806587
SCHRIFTELIJKE VRAAG
nr. 298
van KARL VANLOUWE
datum: 27 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Werkgroep Institutionele Zaken  -  Versterken betrokkenheid gewesten bij bestrijding 
sociale fraude
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer het versterken van de betrokkenheid van de gewesten in de 
bestrijding van sociale fraude als prioriteit naar voren geschoven.
1. Graag een overzicht van alle overlegmomenten rond het versterken van de 
betrokkenheid van de gewesten in de bestrijding van sociale fraude.
2. Graag een overzicht van de concrete output van die overlegmomenten.
3. Hoe evalueert de minister het bestaande kader voor de bestrijding van sociale fraude 
en in welke mate speelt Vlaanderen daar vandaag een noemenswaardige rol in? Ziet 
de minister ter zake verbeterpunten mogelijk? 
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 298 van 27 februari 2024
van KARL VANLOUWE
1. De strategische en beleidsbeslissingen inzake de bestrijding van sociale fraude worden 
op federaal niveau genomen door :
het recent opgerichte strategisch comité van de SIOD (Sociale Inlichtingen- en 
Opsporingsdienst): het comité bestaat uit de bevoegde ministers, de leidend 
ambtenaren van de RSZ (Rijksdienst voor de Sociale Zekerheid), RSVZ (Rijksdienst 
voor Sociale Verzekeringen voor Zelfstandigen), RVA (Rijksdienst voor 
Arbeidsvoorziening), RIZIV (Rijksdienst voor Ziekte- en Invaliditeitsverzekering), 
SIOD, FOD WASO (Federale Overheidsdienst Werkgelegenheid, Arbeid en Sociaal 
Overleg), en de bevoegde Procureur-generaal. De gewestelijke sociale 
inspectiediensten hebben geen zitting in dit comité;
het Ministerieel Comité voor de strijd tegen de fiscale en sociale fraude: Het Comité, 
dat wordt voorgezeten door de Eerste Minister, is samengesteld uit de Federale 
Ministers en Staatssecretarissen die betrokken zijn bij de strijd tegen de sociale en 
fiscale fraude. De Gewestregeringen maken geen deel uit van dit Ministerieel 
Comité; 
het College voor de strijd tegen de fiscale en sociale fraude: dit comité is 
samengesteld uit de federale actoren die betrokken zijn bij de strijd tegen de sociale 
en fiscale fraude. De regionale sociale inspectiediensten hebben geen zitting in het 
College. 
Ondanks het feit dat een groot aantal bevoegdheden werden geregionaliseerd, en de 
gewesten een actieve rol spelen bij de bestrijding van sociale fraude – o.m. bij de 
controle van economische migratie, uitzend- en detacheringsmisbruiken, 
dienstencheques, doelgroepenmaatregelen, tewerkstellingsmaatregelen en -stimuli – 
zijn de gewesten thans niet structureel betrokken bij het beleid inzake de bestrijding 
van sociale fraude. De gewestelijke sociale inspectiediensten zijn thans enkel 
betrokken in het structureel overlegcomité van de SIOD, en dit slechts met 
raadgevende stem.
2. Gelet op het antwoord op vraag 1 is er geen concrete output.
3. Ik beschouw het bestaande kader voor de bestrijding van sociale fraude als 
onvoldoende en de rol van het Vlaamse Gewest – gelet op haar bevoegdheden – als 
te beperkt. Ik ben dan ook vragende partij om de bestaande structuren in het kader 
van een zevende staatshervorming aan te passen ten einde de gewesten nauwer te 
betrekken bij de bestrijding van de sociale fraude.
