title: Albertkanaal - Luchtvervuiling
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2044219
thema link: https://www.vlaamsparlement.be/parlementaire-documenten/schriftelijke-vragen/1798878
SCHRIFTELIJKE VRAAG
nr. 281
van ORRY VAN DE WAUWER
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Albertkanaal  -  Luchtvervuiling
Het Albertkanaal is de waterweg met de hoogste uitstoot van emissies in heel Vlaanderen. 
Dat ligt in de lijn der verwachtingen, aangezien het Albertkanaal ook de drukste vaarweg 
is van Vlaanderen en een slagader is van de Antwerpse haven en de Belgische economie. 
De voorbije twintig jaar schommelde het aandeel van het Albertkanaal in de totale emissie 
van stikstofoxide van de binnenvaart steeds rond de 40%. Een aandeel van 40% in de 
totale NOx-emissies van alle Vlaamse waterwegen en havens blijft enorm hoog, dat is zelfs 
een pak hoger dan het emissie-aandeel van de Antwerpse haven. Met het afronden van de 
verhoging van de bruggen zullen in de nabije toekomst binnenschepen met een extra laag 
containers op het Albertkanaal kunnen varen. Het zwaarder laden van de schepen 
impliceert ook een impact op de emissie van de schepen. Een verdere specifieke aanpak 
van de uitstoot op het Albertkanaal blijft dus aan de orde. 
1. Wat zijn de actuele cijfers van de uitstoot op het Albertkanaal? Is er een dalende 
tendens te merken? Graag een totaaloverzicht van de verschillende emissies (NOx, 
CO2, zwaveloxide, …) voor de jaren van deze legislatuur.
2. Is het Albertkanaal nog steeds de waterweg/gewestelijke infrastructuur met de 
hoogste uitstoot van emissies in heel Vlaanderen?
3. Welke maatregelen werden er getroffen om de uitstoot op het Albertkanaal verder te 
verminderen? Op welke manier wordt ingezet om de uitstoot op het Albertkanaal ook 
in de komende jaren verder te verminderen?
4. Met betrekking tot het verhogen van de bruggen over het Albertkanaal, welke extra 
uitstoot wordt verwacht doordat binnenschepen een extra laag containers of meer 
goederen zullen kunnen verschepen? Zijn daar berekeningen rond gemaakt, en rond 
de impact qua emissies die de extra capaciteit met zich mee kan brengen?
5. Welke ambitie wordt gehanteerd voor de emissies op het Albertkanaal in het licht van 
de grotere trafiek? Is daar een kader of normering voor uitgewerkt?
6. In mijn vorige schriftelijke vraag ter zake gaf de minister aan dat er een studieopdracht 
werd uitgevoerd door VITO in opdracht van de VMM ter ontwikkeling van een nieuwe 
emissierekentool binnenvaart. Dit nieuwe model moet toelaten vergroening van de 
binnenvaart mee in rekening te nemen. 
Kan van die studieopdracht en bijhorende tool een update gegeven worden?
Deze vraag werd gesteld aan de ministers Zuhal Demir (281), Lydia Peeters (567)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 281 van 26 januari 2024
van ORRY VAN DE WAUWER
1. De uitstoot door de binnenvaart op het Albertkanaal is de voorbije jaren vrij constant 
gebleven. Data voor 2022 zullen beschikbaar komen vanaf de definitieve rapportering 
op 15 maart 2024. Data voor 2023 zijn nog niet beschikbaar. Er moet bij de data 
opgemerkt worden dat er maar beperkt rekening gehouden werd met inbouw van 
nieuwe motoren en er nog geen rekening gehouden werd met uitrol van walstroom of 
andere maatregelen. 
 CO PM2.5 SO2 NOx(NO 2)
 ton % ton % ton % ton %
2018 204 100 31 100 0,58 100 1126 100
2019 191 94 29 93 0,55 95 1055 94
2020 190 93 28 91 0,55 96 1043 93
2021 196 96 28 92 0,59 102 1074 95
 NH3 NMVOS CO2 CH4
 ton % ton % ton % ton %
2018 0,288 100 35 100 88451 100 1,44 100
2019 0,275 95 32 92 84369 95 1,33 92
2020 0,277 96 31 90 85001 96 1,29 90
2021 0,293 102 32 92 89926 102 1,33 92
2. Het Albertkanaal is de waterweg met de hoogste emissies in Vlaanderen.
3. Maatregelen ter vergroening van de binnenvaart richten zich niet specifiek op één 
locatie of as. Voor een overzicht van de algemene maatregelen en steunmaatregelen 
ter vergroening van de binnenvaart in het algemeen verwijs ik naar het antwoord op 
uw schriftelijke vraag nr. 127 van 20 oktober 2022 aan minister Peeters en ook naar 
mijn antwoord op uw schriftelijke vraag nr. 280 van 26 januari 2024. Zoals u daar kan 
lezen, wenst De Vlaamse Waterweg (DVW) op korte termijn extra walstroomkasten, 
waaronder ook op het Albertkanaal, te plaatsen. Het precieze aantal is afhankelijk van 
de investeringskostprijs en de beschikbare middelen.
4. Hiervoor verwijs ik naar de antwoorden op deelvragen 5 en 6 van uw schriftelijke vraag 
nr. 128 van 20 oktober 2022 aan minister Peeters.
5. Voor de emissies op het Albertkanaal is er geen specifiek kader uitgewerkt en geldt de 
algemene ambitie voor de vergroening van de binnenvaart.
6. Het eindrapport van de studie is nog niet definitief opgeleverd. Een definitieve 
oplevering van het model wordt in het voorjaar 2024 verwacht. 
Het meenemen van vergroening van de binnenvaart in het emissierekenmodel is 
afhankelijk van de beschikbaarheid van inputdata. Momenteel kan het inzetten van 
milieuvriendelijkere scheepsmotoren nog niet meegenomen worden in de berekeningen 
omdat de basisinfo van DVW hierover nog geen informatie bevat.
De emissieresultaten van de nieuwe binnenvaart emissierekentool zullen voor het eerst 
gebruikt worden voor de internationale rapportering van 15/03/2025 aan Europa.
