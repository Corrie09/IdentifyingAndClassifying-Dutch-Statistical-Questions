title: Verkeersveiligheid - Sensibiliseringscampagne 'Laat je toekomst niet stelen door je gsm, want het beste moet nog komen'
thema: Mobiliteit en Verkeer
pdf link: https://docs.vlaamsparlement.be/pfile?id=2062194
thema link: https://www.vlaamsparlement.be/parlementaire-documenten/schriftelijke-vragen/1814356
SCHRIFTELIJKE VRAAG
nr. 789
van CARMEN RYHEUL
datum: 20 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid  -  Sensibiliseringscampagne ‘Laat je toekomst niet stelen door je gsm, 
want het beste moet nog komen’
Op woensdag 21 februari 2024 werd in samenwerking met de Vlaamse overheid een 
nieuwe spraakmakende verkeerssensibiliseringscampagne gelanceerd over de gevaren van 
afleiding in het verkeer. De centrale boodschap luidt: "Laat je toekomst niet stelen door je 
gsm, want het beste moet nog komen." Een populaire actrice en zangeres zet met het 
campagnelied ‘Het beste moet nog komen’ en een bijbehorende aangrijpende videoclip de 
boodschap extra kracht bij.
In de clip zien we Eva, een jonge vrouw in de ‘fleur’ van haar leven op de fiets, terwijl ze 
belt met haar vriendin, gegrepen worden door een auto en sterven. Eén seconde 
onoplettendheid met zowel voor het slachtoffer als voor de veroorzaker dramatische 
gevolgen.
Toch is het volgens de minister niet de bedoeling van de campagne om een specifieke 
doelgroep te viseren, laat staan te stigmatiseren. Men wil iedereen wijzen op de gevaren 
van het gebruik van de gsm in het verkeer en dus een zo breed mogelijke doelgroep 
bereiken. Jongeren zijn misschien wel de best geplaatste influencers om ook hun ouders 
ervan te overtuigen dat een smartphone en rijden niet samen gaan. 
Gedrag wijzigen is geen evidente uitdaging. Zo lazen we in de pers het verhaal van een 
man die zijn vriendin verloor doordat ze werd aangereden door een vrachtwagenchauffeur 
die afgeleid was door zijn gsm. Hij bleef niet bij de pakken zitten en zet zich nu verder in 
om jongeren bewust te maken van de gevaren van een smartphone in het verkeer. Hij 
heeft een dubbel gevoel bij de nieuwe campagne en vraagt zich af waarom zoiets nog 
steeds niet ingeburgerd is, zeker als men ziet wat 2 seconden afleiding kunnen doen. De 
man is aan de slag gegaan bij de vzw Getuigen onderweg, een vzw die middelbare 
scholieren vanaf de derde graad sensibiliseert over verkeersveiligheid. 
Enkele cijfers over jonge bestuurders en hun gsm-gebruik in het verkeer (bron: Vias en 
Vlaamse Stichting Verkeerskunde (VSV)):
- 1 op de 3 fietsers tussen 18 en 34 jaar stuurt of leest al eens een berichtje op de fiets. 
Meer dan de helft van de jonge fietsers (52 procent) luistert naar muziek via oortjes;
- 1 op de 5 jonge autobestuurders geeft toe in de afgelopen maand berichten of mails 
achter het stuur te hebben gelezen. Dat is twee keer meer dan de bestuurders tussen 
35 en 54 jaar;
- 18% van de jonge bestuurders stuurt ook al rijdend berichten of post foto's op sociale 
media. 1 op de 8 jongeren neemt zelfs selfies of maakt filmpjes achter het stuur;
- 1 op de 4 jonge bestuurders belt nog altijd niet handenvrij;
- 1 op de 5 jonge bestuurders maakt foto’s of filmpjes achter het stuur.
1. Wat was de totale kostprijs van deze campagne?
2. Werd de campagne ontworpen door een reclamebureau? Zo ja, welk bureau en wat 
was de kostprijs ervan? 
3. Kan de minister een overzicht geven van al het gelanceerde campagnemateriaal dat 
in het kader van de campagne werd besteld, telkens met vermelding van de kostprijs 
van alle campagnecomponenten?
4. Welke inspanningen zal de minister verder ondernemen om (jongeren) te 
sensibiliseren over het gsm-gebruik in het verkeer?
5. Welke inspanningen zal de minister ondernemen om de vzw Getuigen onderweg te 
ondersteunen in hun acties om te sensibiliseren rond verkeersveiligheid? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 789 van 20 maart 2024
van CARMEN RYHEUL
1. Het Departement MOW sloot met de VRT een samenwerkingsovereenkosmt en deed 
een inbreng van 247.825 euro. De VRT investeerde zelf minimaal 475.000 euro. 
2. De VRT werkte hiervoor samen met reclamebureau ‘Wefilm’. 
3. Het eindrapport (inclusief financieel overzicht van de kostprijs per element) zal tegen 
juni 2024 worden opgemaakt.
4. Er worden op regelmatige basis grootschalige campagnes gevoerd over de gevaren 
van afleiding in het verkeer. Zo was er in januari van dit jaar de campagne ‘focus op 
de weg, niet op je gsm’, met affiches, boodschappen op tankpistolen en achterruiten 
van bussen, een digitaal luik (o.a. 2 video’s en advertenties) en campagnemateriaal 
voor bedrijven, lokale besturen, scholen ...
Daarnaast blijven we ook aandacht besteden aan deze problematiek in de educatieve 
initiatieven van de VSV en het Departement MOW en worden er doelgroepgerichte 
acties uitgevoerd.
5. De vzw Getuigen Onderweg ontving in 2022 een subsidie van het Departement MOW 
om haar educatieve project uit te voeren. Momenteel ligt een nieuwe 
subsidieaanvraag voor om het project ook de volgende jaren te realiseren. 
