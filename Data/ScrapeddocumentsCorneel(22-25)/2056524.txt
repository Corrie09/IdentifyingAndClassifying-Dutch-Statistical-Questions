title: Gewestwegen - Ongediertebestrijding
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2056524
thema link: https://www.vlaamsparlement.be/parlementaire-documenten/schriftelijke-vragen/1811493
SCHRIFTELIJKE VRAAG
nr. 757
van BRECHT WARNEZ
datum: 11 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gewestwegen  -  Ongediertebestrijding
Het bestrijden van ratten en ander ongedierte is van cruciaal belang voor zowel de 
volksgezondheid als het milieu. Ratten zijn dragers van verschillende ziekten die 
overdraagbaar zijn op mensen en dieren, zoals de ziekte van Weil, hantavirus, en pest. 
Hun aanwezigheid in stedelijke en landelijke gebieden kan leiden tot ernstige 
gezondheidsrisico's voor de bevolking. 
Bovendien veroorzaken ratten aanzienlijke economische schade door voedselvoorraden te 
vernietigen en infrastructuur zoals gebouwen, wegen en waterleidingen te beschadigen. 
Hun knaaggedrag kan leiden tot kortsluiting en brandgevaar. 
Daarom is het beheersen en verminderen van de rattenpopulatie niet alleen een kwestie 
van volksgezondheid en veiligheid, maar ook van economische en ecologische 
duurzaamheid.
Op gemeentelijke eigendommen en in het gemeentelijke patrimonium zorgt het lokaal 
bestuur voor de bestrijding van ratten. Langs gewestwegen zorgt het Agentschap Wegen 
en Verkeer (AWV) voor de bestrijding van de ratten in de grachtkanten. Voor de uitvoering 
van de rattenbestrijding langs die gewestwegen sloot AWV in het verleden een contract 
met de Vlaamse Milieumaatschappij (VMM). Op 1 januari 2024 liep dat contract af.
1. Kan de minister meer duiding geven over wie op dit ogenblik de bestrijding van ratten 
en ander ongedierte op zich neemt langs gewestwegen? Wordt dat intern opgenomen 
of is er een externe uitvoering van die problematiek?
2. Kan de minister meer toelichting geven bij het niet opnieuw afsluiten van een contract 
tussen AWV en VMM voor het bestrijden van ratten en ander ongedierte? Is er een 
evaluatie gebeurd van de dienstverlening van VMM voor de afgelopen jaren?
3. Vreest de minister niet dat gemeenten nu meer meldingen van ratten en ander 
ongedierte zullen ontvangen en aldus zelf in de plaats van het gewest ratten zal 
moeten bestrijden? Worden op die manier - in strijd met het Belfort-principe - geen 
bevoegdheden of taken overdragen van Vlaanderen naar gemeenten zonder het 
voorzien in financiële middelen?
4. Vreest de minister niet dat bij het niet voortzetten van de ratten- en andere 
ongediertebestrijding langs gewestwegen het voor de gemeenten dweilen wordt met 
de kraan open aangezien de ratten vrij snel zullen doorhebben dat het voor hen veel 
veiliger vertoeven is langs gewestwegen? 
5. Kan de minister inzicht geven in het aantal meldingen dat AWV ontving over overlast 
van ratten en ander ongedierte? Graag een overzicht van de afgelopen 10 jaar, per 
jaar en per provincie.
6. Kan de minister inzicht geven in het totale jaarlijkse budget voor het bestrijden van 
ratten en ander ongedierte langs gewestwegen? Graag een overzicht van de afgelopen 
10 jaar, per jaar en per provincie.
7. Kan de minister inzicht geven in het totale jaarlijkse budget voor het onderhoud van 
grachten langs gewestwegen? Graag een overzicht van de afgelopen 10 jaar, per jaar 
en per provincie.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 757 van 11 maart 2024
van BRECHT WARNEZ
1. Het Agentschap Wegen en Verkeer (AWV) heeft zelf geen rattenbestrijders in dienst. 
AWV bekijkt op basis van het aantal klachten wat de noden zijn zet via raamcontracten 
privépartijen in. 
Het is belangrijk daarbij op te merken dat rattenbestrijding in de huidige regelgevende 
context dient te gebeuren volgens het principe van Integrated Pest Management (IPM). 
De nadruk ligt daarbij op sensibilisering en preventie van plaagvorming door het 
wegnemen van voedselbronnen. Pas nadien wordt  ingezet op bestrijding. Alleen in 
situaties waar preventieve maatregelen niet werken en de bron van de rattenoverlast 
toe te wijzen is aan de terreinen in beheer van AWV, zal een rattenbestrijder worden 
ingeschakeld.
2. De Vlaamse milieumaatschappij (VMM) heeft beslist om de personeelsbezetting van 
het team rattenbestrijding sterk terug te brengen en alleen nog te focussen op 
bestrijding van muskusrat en beverrat, met daarnaast een beperkte inzet voor de 
bestrijding van bruine ratten langsheen waterlopen van het Vlaams gewest. Door deze 
besparing is het niet langer mogelijk om externe opdrachten op te nemen, zoals dit 
gebeurde voor AWV de afgelopen 13 jaar.
Er is geen structurele evaluatie van de dienstverlening gebeurd.
3. Neen. De aanpak van de bestrijding van de bruine rat is de laatste jaren sterk 
veranderd, waarbij de principes van IPM dienen te worden gehanteerd. In veruit de 
meeste situaties zal sensibilisering of preventie volstaan. Preventie en sensibilisering 
over ratten en ander ongedierte behoren echter niet tot de taken van AWV. 
De bruine rat is nagenoeg gebiedsdekkend aanwezig in Vlaanderen. De 
probleemsituaties langs de gewestwegen zijn te herleiden tot voornamelijk twee 
oorzaken; ofwel beschikbaarheid van voedsel bij aangelanden, ofwel de aanwezigheid 
van voedsel in baangrachten (sluikstort, afvalwater afkomstig van landbouw of niet-
gescheiden rioleringsstelsels).
4. Volgens cijfers van het INBO kent een rattenpopulatie in de open ruimte een verloop 
van ca. 30% per maand. Dat betekent dat per maand 30% nieuwe dieren instromen 
van elders. Rattenbestrijding is in onze huidige maatschappelijke context enkel nog te 
zien als lokale beheersing van overlast of schade na een focus op sensibilisering en 
preventie.
Het is voornamelijk een grote beschikbaarheid van voedsel die ervoor zorgt dat 
rattenpopulaties lokaal overlast kunnen veroorzaken. Die voedselbeschikbaarheid 
beperken is het enige wat kan zorgen voor een duurzame afname van een 
rattenpopulatie.
5. AWV heeft geen cijfers ter beschikking over het aantal meldingen van overlast door 
ratten of ander ongedierte van de afgelopen 10 jaar. 
6. Sinds 2010 werd de rattenbestrijding langs gewestwegen door de VMM uitgevoerd 
tegen een vergoeding. In 2010 bedroeg deze vergoeding 42.000 euro. Van 2011-2023 
bedroeg de vergoeding 222.000 euro.
7. De volgende budgetten werden afgelopen jaren gebudgetteerd voor het maaien en 
ruimen van grachten:
Antwerpen Limburg Oost-
VlaanderenVlaams-
BrabantWest-
Vlaanderen
2022 620.176€ 417.172€ 566.769€ 414.509€ 633.154€
2023 637.725€ 440.744€ 569.380€ 438.304€ 615.757€
2024 700.887€ 563.017€ 831.774€ 435.361€ 884.695€
 
Voor 2022 werden de budgetten voor het maaien en ruimen van langsgrachten 
algemeen binnen groen en netheid opgenomen. Hierdoor is het aandeel voor grachten 
in onze budgetten voor 2022 niet in onze rapporteringsdata beschikbaar.
