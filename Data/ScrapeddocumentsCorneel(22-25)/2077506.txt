title: Illegale vapes - Preventie
thema: Gezondheid
pdf link: https://docs.vlaamsparlement.be/pfile?id=2077506
thema link: https://www.vlaamsparlement.be/parlementaire-documenten/schriftelijke-vragen/1835545
SCHRIFTELIJKE VRAAG
nr. 26
van FREYA PERDAENS
datum: 23 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Illegale vapes  -  Preventie
Meer dan de helft van de vapes in België wordt illegaal verkocht. Dat opvallende bericht 
konden we lezen in Het Nieuwsblad van 19 oktober 2024.
Het is een gegeven waar experts en de vapesector zich zorgen om maken. Want we 
spreken tegenwoordig al over ‘smartvapes’, vape-toestellen waar men berichten mee kan 
sturen en spelletjes mee kan spelen. Het hoeft niet gezegd dat mensen, en jongeren in het 
bijzonder, daardoor nog vatbaarder worden voor verslaving. Bij sommige toestellen is het 
zelfs zo dat als men bij een spelletje het volgende level niet haalt, men alsnog verder kan 
spelen door een extra trekje te nemen.
Online vapes bestellen is in België verboden, maar het kostte de journalist in kwestie maar 
een kwartiertje om dat toch te doen. Geen verrassing voor de sectorfederatie VapeBel, die 
melding maakt van een gigantische illegale markt in Europa.
1. Op welke manier zal de minister omgaan met deze problematiek binnen haar 
bevoegdheden? Wordt dat meegenomen in het Vlaamse preventiebeleid? 
2. Wordt in dat verband samengewerkt met de federale collega’s? En zo ja, op welke 
manier?
3. Op welke manier worden jongeren gesensibiliseerd voor de gevaren van zo’n potentiële 
vape-verslaving?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 26 van 23 oktober 2024 
van FREYA PERDAENS
1. De handhaving van de illegale verkoop van vapes is een federale bevoegdheid. Binnen 
de interfederale strategie voor een rookvrije generatie, waarover ik bij de volgende 
vraag meer toelichting geef, is ook een actie opgenomen voor het versterken van 
controles op het verbod op de verkoop en aankoop op afstand van tabaksproducten. 
Om jongeren van het vapen te houden zijn nog andere acties voorzien, zoals een 
verbod op verkoop van wegwerpvapes dat vanaf januari 2025 wordt ingevoerd. Het is 
hierbij belangrijk om op te volgen wat huidige gebruikers van dit type e-sigaret gaan 
doen. Een mogelijke piste voor hen is immers de aankoop via illegale verkoopkanalen. 
Die bezorgdheid zal ik mee op tafel leggen in de Algemene Cel Drugs (zie antwoord op 
vraag 2).
Vanuit mijn eigen bevoegdheid is het belangrijk om in te zetten op sensibilisering en 
gebruikers van tabak en e-sigaretten te waarschuwen voor de grotere risico’s die 
gepaard gaan met het gebruik van illegale (e-)sigaretten - die dus niet onderworpen 
werden aan de controleprocedure in ons land (o.a. grote dosis schadelijke stoffen, geen 
controle op ingrediënten, ontploffingsgevaar batterij bij e-sigaret) - om hen zo te af te 
raden om dergelijke producten aan te schaffen. 
Dit gebeurt vandaag al via de website van Tabakstop (een gratis hulplijn voor wie 
vragen heeft rond het stoppen met roken en vapen en de nodige ondersteuning hierbij 
biedt). Op de website wordt o.a. expliciet gewaarschuwd om geen e-sigaret online te 
kopen. 
Specifiek voor jongeren wordt jaarlijks de #RIProken-campagne georganiseerd waarbij 
jongeren gesensibiliseerd worden over de gevaren van vapen (zie verder antwoord op 
vraag 3). 
Daarnaast is er het preventieproject Bullshit Free Generation (zie ook antwoord op 
vraag 3), waar wordt ingezet op illegale praktijken zoals reclame voor tabak en de e-
sigaret, verkoop aan minderjarigen. Het project kan uitgebreid worden met 
sensibilisering over de problemen van de illegale markt zoals de online verkoop van de 
e-sigaret en de gevaren hierbij.
2. Over onderwerpen gerelateerd aan middelengebruik werd tot nu toe interfederaal 
samengewerkt in het kader van de Algemene Cel Drugs (ACD). Die werkgroep valt 
onder de Interministeriële conferentie Volksgezondheid, thematische vergadering 
Drugs. De interfederale strategie voor een rookvrije generatie 2022-2028 is hier een 
resultaat van, en omvat beleidsacties van de verschillende overheden, zo ook in kader 
van het preventief gezondheidsbeleid. In de toekomst zullen we dit platform blijven 
gebruiken om evoluties en een gezamenlijke aanpak te bespreken.
3. In het kader van de Vlaamse gezondheidsdoelstelling ‘De Vlaming leeft gezonder in 
2025’ voert De partnerorganisatie Tabak, een consortium van de Vlaamse Vereniging 
voor Respiratoire Gezondheidszorg en Turberculosebestrijding (VRGT), het Vlaams 
Instituut Gezond Leven, Stichting tegen Kanker en Kom op tegen Kanker, meerdere 
acties uit ter preventie van en bij roken/vapen, waaronder sensibiliseren van jongeren 
over roken en vapen en bijhorende gezondheidsrisico’s. 
Via het onderwijsproject Bullshit Free Generation krijgen onderwijspersoneel en directie 
ondersteuning om les te geven - en met jongeren in gesprek te gaan - over tabak en 
e-sigaretten. De materialen maken het mogelijk om dieper in te gaan op de risico’s van 
nicotinegebruik, op veelgehoorde misvattingen over roken en vapen en om in te spelen 
op de sociale norm en groepsdruk. Dit kan onder andere via kant-en-klare 
lespakketten, lesonderdelen en educatieve spelen. Het project wil jongeren kritischer 
en weerbaarder maken tegenover roken en vapen. Het biedt ook ondersteuning aan 
secundaire scholen om een coherent rook- en vapebeleid te ontwikkelen of uit te 
breiden binnen de school.
Daarnaast is er de jongerencampagne #RIProken van Kom op tegen Kanker, die deels 
vanuit de beheersovereenkomst met de partnerorganisatie Tabak wordt gefinancierd. 
Vapen kwam in 2024 al op aan aantal manieren aan bod in deze campagne. De aanpak 
is vooral om de ‘vape’ telkens terug te brengen naar ‘e-sigaret’. Op die manier past het 
organisch in #RIProken en dat klinkt ook veel minder cool dan vapen. In de campagne 
wordt vooral verwezen naar het verslavende effect van nicotine (dat in de meeste vapes 
zit), naar de negatieve effecten van nicotine op de ontwikkeling van de hersenen (en 
dus naar het feit dat jongeren extra kwetsbaar zijn), naar de zware metalen die in 
vapes zitten en naar het feit dat vapes dus zeker niet gezond zijn.
Tenslotte voerde Kom Op tegen Kanker in het voorjaar 2024 een kwantitatief onderzoek 
naar het rook- en vapegedrag bij Vlaamse jongeren en jongvolwassenen. In totaal 
namen 6309 jongeren deel aan de bevraging (12-26 jarigen). Het onderzoek, dat werd 
gefinancierd vanuit de beheersovereenkomst met de partnerorganisatie Tabak, peilde 
naar de percepties, attitudes en het rook- en vapegedrag bij Vlaamse jongeren en 
jongvolwassenen en de samenhang tussen roken en vapen. Later dit jaar volgt nog een 
kwalitatief luik van het onderzoek, waarin de bevindingen uit het eerste luik verder 
zullen worden uitgediept, zodat er nadien gerichter beleid kan gevoerd worden. De 
resultaten van dit onderzoek zullen bijvoorbeeld gebruikt worden ter voorbereiding van 
de editie van de jongerencampagne in 2025.
