title: Regionale luchthavens - Masterplannen
thema: Mobiliteit en Verkeer
pdf link: https://docs.vlaamsparlement.be/pfile?id=2033865
thema link: https://www.vlaamsparlement.be/parlementaire-documenten/schriftelijke-vragen/1792185
SCHRIFTELIJKE VRAAG
nr. 441
van IMADE ANNOURI
datum: 9 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Regionale luchthavens  -  Masterplannen
De Vlaamse Regering heeft op 23 december 2022 de visienota Vlaamse regionale 
luchthavens goedgekeurd. In die beslissing werd bepaald “de Vlaamse minister van 
Mobiliteit te gelasten deze visienota verder te concretiseren alsook de uitwerking van een 
masterplan per luchthaven uit te werken.”
In het contract met het consortium dat de visienota heeft opgesteld, was opgenomen dat 
na de goedkeuring van de visienota door de regering het consortium masterplannen zou 
opstellen voor elke luchthaven. Ik citeer uit het bestek: “Deze masterplannen moeten 
concreet uitvoering geven aan de globale visienota, en worden opgemaakt in nauw overleg 
met de luchthavenexploitanten die instaan voor de realisatie van de masterplannen.”
In de publieke toelichting van de hervergunningsaanvragen (de presentaties door de 
luchthavenexploitatiemaatschappij (LEM’s)) verwijzen de LEM’s telkens naar één van de 
verschillende in de maatschappelijke kosten-batenanalyse (MKBA) uitgewerkte scenario’s 
en naar de algemene visienota als ‘legitimatie’ voor het door de LEM’s voorgestelde 
ontwikkelingsscenario per luchthaven en niet naar een door het consortium voorgesteld en 
door de regering goedgekeurd masterplan in uitvoering van het vastgelegde vervolgtraject 
in de beslissing van 23 december 2022.
Ik lees over de verschillende scenario’s daarover in de MKBA, bladzijde 40: “De 
haalbaarheid van de verschillende uitgewerkte scenario’s is niet onderzocht: voor alle 
scenario’s geldt dat deze niet getoetst zijn op de juridische haalbaarheid en economische 
plausibiliteit.”
Daarom werd in de beslissing van de Vlaamse Regering over de goedkeuring van de 
visienota ook beslist dat er concrete masterplannen per luchthaven moesten worden 
uitgewerkt door het consortium.
1. Heeft het aangestelde consortium intussen gedetailleerde masterplannen per 
luchthaven uitgewerkt zoals gestipuleerd in de tekst van het besluit van de Vlaamse 
Regering (BVR) van 23 december 2022: “als concrete leidraad, waarmee de 
luchthavenexploitanten hun rol als uitbater verder kunnen uitbouwen in de richting 
van de visienota”?
2. Zo ja, kan de minister mij die masterplannen bezorgen en wanneer werden die 
goedgekeurd door de Vlaamse Regering?
3. Zo niet, in welke fase bevindt de opmaak zich en wanneer zullen de masterplannen 
aan de regering ter goedkeuring worden voorgelegd zoals bepaald in de beslissing van 
23 december 2022?
4. Heeft de minister de ontwerp-hervergunningsaanvragen, die momenteel als 
powerpointpresentatie door de LEM’s worden toegelicht aan de openbare besturen, en 
het voorgestelde en uitgewerkte ontwikkelingsscenario goedgekeurd die in de 
powerpoint worden voorgesteld? Kan de minister mij een kopie van de goedkeuring 
bezorgen?
5. Zal het aangestelde consortium in uitvoering van het BVR van 23 december 2022 
alsnog een toetsing doen van de juridische haalbaarheid en de economische 
plausibiliteit van het door de LEM’s voorgestelde scenario vooraleer de regering 
eventueel een nieuwe omgevingsvergunning zal afleveren?
Voor een ernstige beoordeling van de hervergunningsaanvragen in het openbaar 
onderzoek is het noodzakelijk dat die aanvragen ook uitgewerkte en goedgekeurde volledig 
berekende masterplannen, inclusief de reeds geplande verdere uitbouw van de 
luchthaveninfrastructuur, bevatten om de te verwachten globale maatschappelijke kosten 
en milieueffecten op korte en halflange termijn te kunnen inschatten en berekenen.
De besliste uitvoering van de tweede fase van de vernieuwing en uitbreiding van de 
infrastructuur van de regionale luchthaven van Antwerpen is gepland op zeer korte termijn. 
De besliste uitvoering van de derde fase volgt als sluitstuk van een masterplan dat al bij 
de opstart van de privatisering werd vastgelegd door de 
luchthavenontwikkelingsmaatschappij (LOM) nv en de LEM nv Antwerpen. De tweede fase 
betreft de vernieuwing en aanzienlijke uitbreiding van de aprons met onder meer de 
herlokalisatie van het brandstofdepot, de derde fase van de aanleg op een nieuw tracé van 
een bredere taxibaan B zodat de grote Embraer’s (Braziliaans fabrikant van vliegtuigen) 
daar gebruik van kunnen maken en een snellere rotatie mogelijk zal zijn.
Het hoeft geen verder betoog dat zowel naar de letter als de geest van de toepasselijke 
decreten, de voorlegging van een gedetailleerd en uitgewerkt globaal masterplan, met 
invulling ook van alle ‘deelprojecten’ zoals de herlokalisatie van het brandstofdepot, de 
opslag en het gebruik van de icingproducten enzovoort essentieel is voor een globale en 
toekomstgerichte inschatting van de stedenbouwkundige en milieueffecten door alle 
betrokkenen. Het decreet over de omgevingsvergunning heeft net onder meer als finaliteit 
om zowel de stedenbouwkundige als de milieuaspecten van een vergunning te integreren 
in een hervergunningsaanvraag om een globale beoordeling mogelijk te maken. Ook in de 
Europese regelgeving staat trouwens dat een globale MER-beoordeling van de bestaande 
en geplande uitbouwinfrastructuur noodzakelijk is. (MER: milieueffectrapport)
De bepalingen van het LOM/LEM-decreet leggen de taakverdeling vast tussen de LOM nv 
en de respectieve LEM’s nv. Die afspraken werden uitgewerkt in de respectieve 
concessieovereenkomst(en) waarin gestipuleerd staat dat de LOM nv instaat voor de 
volledige uitbouw en het groot onderhoud van de luchthaveninfrastructuren volgens de 
naleving van de stedenbouwkundige decreten, en de LEM nv’s voor de milieuvergunningen 
als ‘overnemer van de bestaande milieuvergunning van 2004/ 2008’. De bepalingen van 
het LOM/LEM-decreet en de afgesloten concessieovereenkomsten werden opgesteld en 
afgesloten vooraleer het decreet over de omgevingsvergunning van toepassing werd, en 
werden niet aangepast aan de huidige decretale bepalingen over de geïntegreerde 
omgevingsvergunningen.
6. Zullen de LOM en de LEM een gezamenlijk opgestelde aanvraag indienen, zodat een 
coherente en globale beoordeling mogelijk is op basis van een door de regering 
goedgekeurd ontwikkelingsscenario en masterplan conform de letter, de geest en de 
bedoeling van het aangepaste omgevingsvergunningsdecreet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 441 van 9 januari 2024
van IMADE ANNOURI
1-3.De masterplannen zijn in opmaak en bevinden zich in finale fase. 
4. Het zijn de LEM’s die de omgevingsvergunningsaanvraag opmaken en indienen en de 
noodzakelijke initiatieven nemen. Ook het informeren van de lokale besturen betreft 
een initiatief van de LEM’s. Het departement Omgeving beoordeelt de 
omgevingsvergunningsaanvragen.
De LOM Vlaanderen en het departement MOW worden door de LEM’s geïnformeerd 
over de procedure, maar sturen dit proces niet aan. 
5. Het is aan de LEM om haar omgevingsvergunningsaanvraag te onderbouwen en in te 
dienen en vervolgens aan de minister bevoegd voor Omgeving om deze aanvraag te 
beoordelen. 
6. Het is de verantwoordelijkheid van de exploitant, de LEM Antwerpen, om een 
exploitatievergunning te bekomen. De LEM Antwerpen heeft hiertoe haar 
omgevingsvergunningsaanvraag opgemaakt. De LOM Vlaanderen is niet betrokken bij 
de luchthavenexploitatie en heeft geen uitstaans met de 
omgevingsvergunningsaanvraag. De Visienota levert het kader waarbinnen de LEM 
kan handelen. Eens ze een omgevingsvergunning bekomt, kan ze zich verder 
ontwikkelen binnen de bandbreedte bepaald door de door de Vlaamse Regering 
goedgekeurde Visienota en de omgevingsvergunning.
