title: Stikstofbeleid - Verlenging omgevingsvergunning bedrijven - Proefvergunning
thema: Natuur en Milieu
pdf link: https://docs.vlaamsparlement.be/pfile?id=2013555
thema link: https://www.vlaamsparlement.be/parlementaire-documenten/schriftelijke-vragen/1776734
SCHRIFTELIJKE VRAAG
nr. 101
van MIEKE SCHAUVLIEGE
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stikstofbeleid  -  Verlenging omgevingsvergunning bedrijven  -  Proefvergunning
Het stikstofbeleid van de Vlaamse Regering zorgt voor veel onduidelijkheden voor de lokale 
besturen. Bij meerdere recente aanvragen voor de verlenging van omgevingsvergunningen 
voor veeteeltbedrijven opteren de provincies Oost- en West-Vlaanderen ervoor om 
proefvergunningen af te leveren.
De voorbije jaren werd rond het hernieuwen van bestaande veeteeltvergunningen de 
volgende aanpak gehanteerd door de Vlaamse minister bevoegd voor omgeving, Vlaamse 
Regering en/of Vlaams Parlement:
- Ministeriële instructie (2 mei 2021)
Deze voorziet o.m. in het volgende: voor loutere verlengingen van bestaande 
bedrijfsexploitaties dient het nieuwe PAS-kader te worden toegepast, behoudens wanneer 
de aanvraag een verlenging beoogt tot maximaal 31 december 2022 om te kunnen inspelen 
op de vereisten die de definitieve PAS zal instrueren (PAS: programmatische aanpak 
stikstof).
- Ministeriële richtsnoeren (10 mei 2021):
Aansluitend op de ministeriële instructie werden er richtsnoeren gepubliceerd voor de 
toepassing van dit tussentijdse kader voor ammoniakemissies veroorzaakt door 
veehouderijen en mestverwerkingsinstallaties.
- Conceptnota PAS Vlaamse Regering (23 februari 2022):
Er werd voorgesteld om de geldigheidsduur van vergunningen van veehouderijen en 
mestverwerkingsinstallaties die nog aflopen in 2022 decretaal met anderhalf jaar te 
verlengen. Een gelijke verlenging wordt eveneens beoogd voor vergunningen die aflopen 
in 2021 en waarvoor tijdig een hernieuwing werd aangevraagd. Die verlengingen worden 
gerekend vanaf de definitieve goedkeuring van de PAS door de Vlaamse Regering. Het toen 
in 2022 opgestarte decretale initiatief werd echter nooit voltooid.
- Aanpassing ministeriële richtsnoeren (13 juli 2022):
Voor loutere verlengingen van bestaande bedrijfsexploitaties dient het nieuwe PAS-kader 
te worden toegepast, behoudens wanneer de aanvraag een verlenging beoogt tot 
maximaal 31 december 2023 om te kunnen inspelen op de vereisten die de definitieve PAS 
zal instrueren.
- Op 3 mei 2023 heeft de Vlaamse Regering kennisgenomen van de Conceptnota
PAS (aanpassingen ontwerp-PAS na openbaar onderzoek). Daarin staat o.m. : “Na de 
goedkeuring van de definitieve PAS door de Vlaamse Regering wordt een voorstel van 
decreet ingediend waarbij de geldigheidsduur van vergunningen van veehouderijen en 
mestverwerkingsinstallaties die aflopen in 2023 wordt decretaal verlengd tot eind 2023.
- Op 9 juni 2023 keurde het Vlaams Parlement wel het decreet goed dat voorziet 
in een tijdelijke verlenging van de milieu- en omgevingsvergunning van 
bestaande veehouderijen en mestverwerkingsinstallaties tot 31 december 2023. 
Deze overgangsmaatregel werd decretaal verankerd in artikel 394/2 van het 
Omgevingsvergunningsdecreet en is in werking getreden op de datum van 
publicatie in het Belgisch Staatsblad, 6 juli 2023).
Een decreet tot verlenging van de overgangstermijn tot 31 december 2024 werd echter 
nog niet goedgekeurd door het Vlaams Parlement.
Voor bedrijven waarvan de vergunning vervalt op 31 december 2023 restte en rest er de 
betrokken veehouders geen andere keuze dan tijdig een individueel hernieuwingsdossier 
in te dienen bij de deputatie waarbij ze een verlenging van hun vergunningstermijn vragen.
De betrokken Vlaamse adviesinstanties GOP en ANB stellen vast dat er geen globale 
oplossing is voor dergelijke bedrijven en verlenen een ongunstig advies.
Een dergelijke weigering is een heel drastische beslissing. Een weigering dreigt juridisch 
“nieuwe” inrichtingen te maken van vaak al heel lang bestaande én (met op dat moment 
wel steeds gunstige Vlaamse adviezen) vergunde bedrijven. Deze exploitaties kunnen 
hierdoor onvergunbaar (en waardeloos) geraken. Op heden weet trouwens niemand met 
zekerheid welke concrete aanpassingen die bestaande vergunde bedrijven zouden moeten 
doorvoeren om wel te kunnen voldoen aan de stikstofregels.
Daarom wordt geoordeeld dat dergelijke aanvragen in aanmerking komen voor een 
proefvergunning. In het Omgevingsvergunningsdecreet is voorzien in een termijn van 
maximum 2 jaar op proef. Een vergunning op proef is vooral aangewezen om na te gaan 
of het bedrijf aan eventuele nieuwe beleidsregels voor stikstof kan voldoen en welke 
maatregelen daarvoor desgevallend moeten genomen worden. Op die manier kan het 
bedrijf enerzijds nog een periode (proeftermijn) verder exploiteren in de huidige vorm 
binnen de huidig vergunde stikstofuitstoot en anderzijds kan het bedrijf op korte termijn 
een aftoetsing maken aan de eventuele nieuwe stikstofregels en desgevallend een nieuwe 
daaraan aangepaste aanvraag opmaken.
De deputatie stelt vast dat tal van landbouwbedrijven in een soortgelijke situatie verkeren. 
De deputatie wil dan ook al die bedrijven op een gelijkaardige manier behandelen en 
globaal evalueren. Daarom wordt een proeftermijn tot 31 december 2024 vooropgesteld.
Conform de procedure voorzien in het Omgevingsvergunningsdecreet zal de deputatie vóór 
het verstrijken van de proeftermijn (zie art. 94 Omgevingsvergunningsbesluit) zelf de 
procedure opstarten om te oordelen of al dan niet een definitieve beslissing kan verleend 
worden.
Er wordt als proefvoorwaarde opgelegd dat de exploitanten tegen uiterlijk tegen 30 juni 
2024 een passende beoordeling/verscherpte natuurtoets dienen op te maken die voldoet 
aan het geldende PAS-kader voor de beoordeling van de stikstofimpact. De 
vergunningverlenende overheid dient voor het verstrijken van de proeftermijn na te gaan 
of aan deze voorwaarden wordt voldaan.
1. Artikel 69, §1, van het Omgevingsvergunningsdecreet creëert inderdaad de 
mogelijkheid om proefvergunningen af te leveren. Er werd echter bepaald dat 
proefvergunningen een uitzondering zijn die uitdrukkelijk en op afdoende wijze moet 
gemotiveerd worden. Proefvergunningen lijken conform ook enkel aanvaardbaar voor 
nieuwe vergunningen of wijzigende vergunningen. De provincies Oost- en West-
Vlaanderen wensen proefvergunningen systematisch toe te passen voor de verlenging 
(zonder wijziging) van bestaande vergunning (zonder enige wijziging). 
Is de minister van oordeel dat de systematische toepassing van proefvergunningen 
geen goede aanpak is?
2. Bij meerdere vergunningen stellen de provincies in de motivering van de vergunning 
dat ze akkoord zijn dat de aanvraag de natuurtoets (conform artikel 26 bis en artikel 
36 ter §4 Decreet betreffende het natuurbehoud en het natuurlijk milieu van 21 
oktober 1997) niet doorstaat. 
Is de afgifte van een proefvergunning dan mogelijk?
3. Door de aflevering van vergunningen voor de verlenging van bestaande bedrijven 
zonder dat de bedrijven voor een reductie van de stikstofuitstoot moeten zorgen, zal 
de globale stikstofbelasting in Vlaanderen niet afnemen. 
Is de minister van oordeel dat dit geen gewenste aanpak is?
4. Welke maatregelen zal de minister nemen om de correcte toepassing van het artikel 
69, §1, van het Omgevingsvergunningsdecreet te verzekeren?
5. Hoeveel proefvergunningen werden door de deputaties afgeleverd voor 
(landbouw)bedrijven waarvoor hun vergunning afgelopen is of binnenkort afloopt? 
Graag een overzicht per provincie en per type bedrijf.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 101 van 6 november 2023
van MIEKE SCHAUVLIEGE
1-3.De doelstelling van een proefvergunning bestaat er in essentie in dat de 
vergunningverlenende overheid binnen een relatief korte termijn (maximaal twee jaar) 
proefondervindelijk zou kunnen nagaan welke hinder de inrichting precies veroorzaakt 
en wat de weerslag is van die hinder op de mens en het leefmilieu, tenminste indien 
daarover onduidelijkheid of onzekerheid bestaat of indien niet onmiddellijk op zicht 
van de elementen van het vergunningsdossier kan worden uitgemaakt of die hinder 
de grenzen van het aanvaardbare zal overschrijden. De proefvergunning is tevens het 
geëigende instrument om de effectiviteit van bepaalde exploitatievoorwaarden “op het 
terrein” uit te testen (cfr. RvSt, arrest LOWIE, nr. 93.180, van 8 februari 2001).
Door de provincies Oost- en West-Vlaanderen wordt het instrument van de 
proefvergunning aangegrepen om te kijken of het bedrijf aan eventuele nieuwe 
beleidsregels voor stikstof kan voldoen en welke maatregelen hiervoor desgevallend 
moeten genomen worden. Door de provincie wordt aangehaald dat op die manier het 
bedrijf nog even verder in de huidige vorm kan worden geëxploiteerd en dat het bedrijf 
een aftoetsing kan maken aan de nieuwe stikstofregels en desgevallend een nieuwe 
daaraan aangepaste aanvraag kan opmaken van zodra de nieuwe regels in voege zijn.
Noch in de betrokken aanvraagdossiers, noch in de beslissingen genomen door de 
deputaties blijkt welke initiatieven zullen worden ondernomen om de inrichting in 
uitbating te laten waarbij de hinder binnen de grenzen van het aanvaardbare blijft. Er 
dient te worden geconcludeerd dat het instrument van de proefvergunning in deze niet 
het correcte instrument is om de getroffen vergunningsaanvragen op een correcte 
manier te beoordelen.
4. Met het decreet van 9 juni 2023 werd bij wijze van overgangsmaatregel een 
verlengingsregeling ingevoerd voor de milieu- en omgevingsvergunningen van 
bestaande veehouderijen en mestverwerkingsinstallaties die vervallen of vervallen zijn 
in 2021, 2022 en 2023. Met dit decreet werd een artikel 394/2 ingevoegd in het 
Decreet van 25 april 2014 betreffende de omgevingsvergunning. Op grond hiervan 
werd op verzoek van de exploitant de geldigheidsduur van de vergunning die vervallen 
is in 2021, 2022 of 2023 verlengd tot en met 31 december 2023.
Op 14 november 2023 bereikte de Vlaamse Regering samen met de 
meerderheidsfracties van het Vlaams Parlement een akkoord over de aanpassingen 
van het Voorstel van Decreet over de programmatische aanpak stikstof van 27 juli 
2023. Daarbij is ook beslist om (milieu)vergunningen met een einddatum in 2024 
decretaal te verlengen tot 31 december 2024. De meerderheidsfracties in het Vlaams 
Parlement zullen hiertoe het nodige initiatief nemen.
5. Voor het antwoord op vraag 5 wordt enkel gekeken naar de afgeleverde vergunningen 
door de deputaties. Deze cijfers zijn up-to-date tot 14 november 2023. Het betreft 25 
dossiers in West-Vlaanderen en 4 dossiers in Oost-Vlaanderen.
