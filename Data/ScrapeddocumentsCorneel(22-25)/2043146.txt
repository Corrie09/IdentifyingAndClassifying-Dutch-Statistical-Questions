title: Zwerfafval - Limburg
thema: Natuur en Milieu
pdf link: https://docs.vlaamsparlement.be/pfile?id=2043146
thema link: https://www.vlaamsparlement.be/parlementaire-documenten/schriftelijke-vragen/1797796
SCHRIFTELIJKE VRAAG
nr. 266
van KAROLIEN GROSEMANS
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwerfafval  -  Limburg
In het antwoord op mijn schriftelijke vraag nr. 266 van 15 december 2022 ontving ik cijfers 
over zwerfvuil in de provincie Limburg.
1. Graag een update van deze cijfers.
2. Hoe evalueert de minister deze cijfers, o.a in de context van de streefdoelen voor 
Limburgse gemeenten voor restafval? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 266 van 25 januari 2024
van KAROLIEN GROSEMANS
1. In bijlage 1 (tabbladen 1 en 2) zijn de cijfers voor de periode 2015-2022 opgenomen 
voor machinaal veegvuil (GE_veeg) en afval van publieke vuilnisbakken, manueel 
veegvuil en afval van het opruimen van sluikstorten (GE_vuil). De cijfers worden zowel 
in een tonnage per gemeente, als in een aantal kilo per inwoner uitgedrukt. In de 
laatste jaren zijn steeds meer gemeenten beginnen rapporteren, waardoor de totalen 
een vertekend beeld kunnen geven.
2. Voor de evaluatie van deze cijfers in het kader van de restafvaldoelstellingen wordt het 
aantal kilo per inwoner gebruikt. Conform het Lokaal Materialenplan tellen de cijfers 
van het zwerfvuil vanaf 2023 niet meer mee in de restafvaldoelstellingen van de 
gemeenten. Enkel voor het Vlaamse totale zwerfvuilcijfer wordt zwerfvuil nog 
meegeteld.
Op basis van de cijfers voor 2022 kan al een ruwe inschatting gemaakt worden van de 
mogelijke impact van het in mindering brengen van zwerfvuil in de restafvalcijfers 
(bijlage 1, tabblad 3). GE_vuil maakt gemiddeld 3,8% van het restafval uit en GE_veeg 
1,5%, terwijl we zien dat Limburgse gemeenten gemiddeld een daling in restafval van 
-3,2% nodig hebben om hun doelstelling te bereiken in 2022.
Daarbij moeten een aantal belangrijke kanttekeningen gemaakt worden:
a) Het gaat om cijfers en doelstellingen van 2022;
b) GE_vuil bevat naast manueel veegvuil ook afval van het opruimen van sluikstorten 
en publieke vuilnisbakken, en dus zal maar een deel van deze afvalstroom in 
mindering gebracht worden in de toekomst;
c) Het in mindering brengen van zwerfvuil zal niet gebaseerd zijn op de cijfers en 
achterliggende methode zoals ze in de bijlage opgenomen zijn. Vanaf 2023 worden 
de opgeruimde hoeveelheden zwerfvuil (machinaal veegvuil, manueel veegvuil en 
zwerfvuil opgeruimd door vrijwilligers) en afval in straatvuilnisbakken via de nieuwe 
verplichte IZAS-bevraging opgevraagd bij alle Vlaamse gemeenten.
BIJLAGE
Zwerfafval Limburg 2022
