title: Erf- en schenkbelasting - Inkomsten
thema: Financiën
pdf link: https://docs.vlaamsparlement.be/pfile?id=2047887
thema link: https://www.vlaamsparlement.be/parlementaire-documenten/schriftelijke-vragen/1801791
SCHRIFTELIJKE VRAAG
nr. 185
van MERCEDES VAN VOLCEM
datum: 7 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Erf- en schenkbelasting  -  Inkomsten
Weinig mensen denken graag aan de voorbereiding van hun erfenis. Er zijn nu eenmaal 
leukere dingen in het leven. Toch is het nuttig om stil te staan bij de overdracht van 
vermogen. Na het overlijden betalen erfgenamen een erfbelasting op hun deel van de 
nalatenschap. Mensen kunnen echter ook kiezen om tijdens hun leven al een deel van hun 
vermogen weg te schenken. Men kiest er dan voor om die schenking al dan niet te 
registreren. Dat hangt onder meer af van de vraag of de schenking roerend of onroerend 
van aard is.   
Met een goede successieplanning zoekt men fiscaal de meest voordelige weg om vermogen 
na te laten binnen het wettelijk stelsel. Het verschil tussen erfbelastingen en 
schenkingsrechten kan daarover inzicht verschaffen. 
1. Hoeveel erfbelastingen in rechte lijn werden in Vlaanderen geïnd in 2020, 2021, 2022 
en 2023? Graag ook een opsplitsing tussen het roerende en onroerende gedeelte. 
a) Hoeveel aan tarief 3 procent?
b) Hoeveel aan tarief 9 procent?
c) Hoeveel aan tarief 27 procent? 
2. Hoeveel brachten erfbelastingen en schenkbelastingen (afzonderlijk en samen) op 
tussen echtgenoten in 2020, 2021, 2022 en 2023?
3. Hoeveel erfbelastingen in de zijlijn (tussen broers en zussen) werden in Vlaanderen 
geïnd in 2020, 2021, 2022 en 2023? 
a) Hoeveel aan tarief 25 procent?
b) Hoeveel aan tarief 30 procent?
c) Hoeveel aan tarief 55 procent?
4. Hoeveel erfbelastingen tussen andere personen werden in Vlaanderen geïnd in 2020, 
2021, 2022 en 2023? 
a) Hoeveel aan tarief 25 procent?
b) Hoeveel aan tarief 45 procent?
c) Hoeveel aan tarief 55 procent?
5. Hoeveel schenkbelastingen op roerende goederen werden in Vlaanderen geïnd in 2020, 
2021, 2022 en 2023?
a) Hoeveel aan tarief 3 procent (rechte lijn en partners)?
b) Hoeveel aan tarief 7 procent (alle andere personen)?
6. Hoeveel schenkbelastingen in rechte lijn op onroerende goederen werden in 
Vlaanderen geïnd in 2020, 2021, 2022 en 2023?
a) Hoeveel aan tarief 3 procent?
b) Hoeveel aan tarief 9 procent?
c) Hoeveel aan tarief 18 procent?
d) Hoeveel aan tarief 27 procent?
7. Hoeveel schenkbelastingen tussen andere personen op onroerende goederen werden 
in Vlaanderen geïnd in 2020, 2021, 2022 en 2023?
a) Hoeveel aan tarief 10 procent?
b) Hoeveel aan tarief 20 procent?
c) Hoeveel aan tarief 30 procent?
d) Hoeveel aan tarief 40 procent?
8. Hoeveel niet-geregistreerde schenkingen vonden plaats in 2020, 2021, 2022 en 2023 
waarop alsnog erfbelastingen zijn betaald door overlijden binnen drie jaar na de 
schenking?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 185 van 7 februari 2024
van MERCEDES VAN VOLCEM
1-4.Werkblad 1 van de bijlage geeft per categorie van erfopvolger een overzicht weer van 
zowel het bruto als het netto ingekohierde bedrag aan erfbelasting voor de 
aanslagjaren 2020-2023. Gelet op de aangiftetermijn zijn de cijfers voor aanslagjaar 
2023 nog niet volledig. 
De bruto bedragen zijn de bedragen voor aftrek van verminderingen en vrijstellingen. 
De netto bedragen, m.a.w. de bedragen, na aftrek van verminderingen en 
vrijstellingen, zijn de effectief te betalen bedragen. 
Het grootste verschil tussen bruto en netto valt waar te nemen bij de categorie 
echtgenoot/partner met vrijstelling gezinswoning. Voor die categorie is de 
gezinswoning vrijgesteld en geldt er een vrijstelling op het netto roerend erfdeel tot 
50.000 euro. 
Op werkblad 2 van de bijlage vindt u de verdere opdeling volgens de aard van het 
vermogen (roerend, gezinswoning, onroerend of familiale onderneming) en volgens de 
toegepaste tariefcategorie. Deze opdeling is enkel beschikbaar voor de bruto 
bedragen. 
5-7.Op werkblad 3 van de bijlage wordt voor de aanslagjaren 2020-2023 en per 
tariefcategorie (rechte lijn en partners, andere personen) de netto schenkbelasting 
opgenomen m.b.t. de schenking van roerende goederen per tariefcategorie. 
M.b.t. de schenking van onroerende goederen is enkel de bruto schenkbelasting 
beschikbaar per tariefcategorie. Voor schenkingen van onroerende goederen in rechte 
lijn en tussen partners, en voor schenkingen aan andere personen, vindt u daarom op 
hetzelfde werkblad de bruto schenkbelasting, per tariefcategorie, en de totale netto 
schenkbelasting. 
8. In onderstaande tabel vindt u voor de aanslagjaren 2020-2023 het aantal niet-
geregistreerde schenkingen die geacht worden nog in de nalatenschap aanwezig te zijn 
(cf. artikel 2.7.1.0.5 Vlaamse Codex Fiscaliteit). 
Gelet op de termijn voor het indienen van de aangifte van nalatenschap zijn de cijfers 
voor aanslagjaar 2023 nog niet volledig.
Aanslagjaar Aantal niet-geregistreerde schenkingen
2020 10.408
2021 9.010
2022 10.194
2023 5.913
BIJLAGEN
1.Bruto erfbelasting per aanslagjaar en per categorie erfopvolger 
Netto erfbelasting per aanslagjaar en per categorie erfopvolger 
2. Bruto erfbelasting per aanslagjaar, per categorie erfopvolger, per type vermogen en per 
tariefcategorie 
3. Netto schenkbelasting per aanslagjaar, per tariefcategorie, m.b.t. de schenking van 
roerende goederen 
Bruto schenkbelasting per aanslagjaar, per tariefcategorie, m.b.t. de schenking van 
onroerende goederen in rechte lijn en totale netto schenkbelasting 
Bruto schenkbelasting per aanslagjaar, per tariefcategorie, m.b.t. de schenking van 
onroerende goederen aan andere personen, en totale netto schenkbelasting in rechte 
lijn
