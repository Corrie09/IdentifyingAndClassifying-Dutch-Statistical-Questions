title: Basis- en secundair onderwijs - Aanleren EHBO en reanimatie
thema: Onderwijs en Vorming
pdf link: https://docs.vlaamsparlement.be/pfile?id=2037779
thema link: https://www.vlaamsparlement.be/parlementaire-documenten/schriftelijke-vragen/1796605
SCHRIFTELIJKE VRAAG
nr. 269
van JEAN-JACQUES DE GUCHT
datum: 23 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Basis- en secundair onderwijs  -  Aanleren EHBO en reanimatie
Leerlingen komen vroeg of laat in contact met medische situaties, ongevallen en 
noodsituaties. Vanuit onderwijs moeten we leerlingen wapenen om in die kritieke situaties 
adequaat te handelen. In België zijn er jaarlijks ongeveer 10.000 slachtoffers van een 
hartstilstand. Maar 30% van de omstaanders reanimeert of defibrilleert een slachtoffer. 
Dat is te weinig, zeker in vergelijking met Nederland (61%) en de Scandinavische landen 
(70%).
Aandacht voor dit thema op school is dan ook heel belangrijk. Schoolkinderen en leraren 
zijn belangrijke ‘multiplicatoren’ in zowel de particuliere als de openbare omgeving wat op 
langere termijn het aandeel geschoolde individuen in de samenleving aanzienlijk doen 
toenemen. Op de site van Onderwijs Vlaanderen geeft de onderwijsadministratie aan dat 
werken rond EHBO idealiter al gebeurt vanaf de kleuterklas. Dat gaat dan over kleuters 
leren hoe hulp te vragen, terwijl leerlingen uit het lager onderwijs onder meer stilstaan bij 
de belangrijkste stappen van eerste hulp, leren zorgen voor de veiligheid van zichzelf en 
anderen, leren verbanden aanleggen en wonden verzorgen.
Vandaag besteden heel wat scholen al aandacht aan EHBO en reanimatie. In de nieuwe 
eindtermen tweede en derde graad is het thema nu expliciet opgenomen: “01.01 De 
leerlingen passen technieken voor levensreddend handelen toe in een gesimuleerde 
leeromgeving.”. In de memorie wordt toegelicht dat het gaat over “levensreddend 
handelen zoals technieken van reanimatie (BLS) met een automatische externe defibrillator 
(AED), technieken in geval van verdrinking, verstikking, hart- en ademhalingsstilstand”. 
Met de uitwerking van de nieuwe eindtermen in de eerste graad secundair onderwijs en de 
nieuwe eindtermen in het basisonderwijs, zal hopelijk ook dat thema aan bod komen, 
aangepast aan de leeftijd van jongeren.
1. In welke mate wordt in het basisonderwijs aandacht besteed aan reanimatie en EHBO, 
aangepast aan de leeftijd van kinderen? Hoeveel scholen bieden reanimatie-
oefeningen aan op school? Kan ook een opdeling worden gemaakt per 
leeftijdscategorie?
2. In welke mate wordt in het secundair onderwijs aandacht besteed een reanimatie en 
EHBO? Ook hier graag een opdeling per leeftijdscategorie.
3. In welke mate zal reanimatie en EHBO deel uitmaken van de nieuwe eindtermen 
basisonderwijs?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 269  van 23 januari 2024
van JEAN-JACQUES DE GUCHT
Aangezien dit in de minimumdoelen opgenomen is, moeten alle scholen dit aanbieden. Het 
ontwikkelproces voor de nieuwe minimumdoelen van het basisonderwijs is nog volop 
lopende. Ik kan hier dus nog niet op vooruit lopen. Verder worden er hierover geen 
specifieke cijfers verzameld door mijn administratie.
In het Vlaams Parlement worden regelmatig pleidooien gehouden voor de verlaging van 
de planlast. Indien we aan scholen zouden vragen om hierover te rapporteren, zou dit 
opnieuw een verhoging van de planlast betekenen. 
