title: Taalcharter - Beleidsmatige aspecten
thema: Onderwijs en Vorming
pdf link: https://docs.vlaamsparlement.be/pfile?id=2038252
thema link: https://www.vlaamsparlement.be/parlementaire-documenten/schriftelijke-vragen/1798405
SCHRIFTELIJKE VRAAG
nr. 281
van CHRIS JANSSENS
datum: 25 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Taalcharter  -  Beleidsmatige aspecten
Op 20 februari zal het precies een jaar geleden zijn dat de vijf rectoren van de Vlaamse 
universiteiten het Taalcharter van het Vlaams Talenplatform ondertekenden. Het 
Talenplatform, waarin de universitaire talenopleidingen zich verenigen, wil met dit charter 
het belang van talige competenties in de brede maatschappij in de verf zetten. Wie het 
ondertekent, erkent de noodzaak van een goede taalvaardigheid, van talenkennis, 
meertaligheid en taaldiversiteit als essentiële troeven voor maatschappelijke participatie, 
voor interculturele verbondenheid en voor de Vlaamse kenniseconomie. 
Het Taalcharter wijst op de waarde van talige competenties voor het onderwijs, het 
werkveld en de brede maatschappij. In het onderwijs ambieert het charter onder andere 
kwaliteitsvolle talenrichtingen met een aantrekkelijk imago, zoals de nieuwe richting 
Moderne Talen in het secundair onderwijs. Het charter wil ook de boodschap uitdragen dat 
taalprofessionals in veel sectoren nodig zijn. Daarom werden door het Vlaams 
Talenplatform het afgelopen jaar ook bedrijven en organisaties in het brede werkveld 
aangespoord om zich achter het charter te scharen.
1. Wordt dit initiatief op een of andere manier, hetzij onrechtstreeks hetzij rechtstreeks, 
ondersteund vanuit het departement Onderwijs? Zo ja, op welke manier? Zo niet, 
waarom niet? 
2. Hoe nobel de missie en doelstellingen van het Taalcharter ook mogen zijn, alles blijft 
behoorlijk vaag. 
De vraag is dan ook: hoe zal zich dat vertalen in beleid en concrete acties op welke 
wijze is de Vlaamse overheid, en meer specifiek het departement Onderwijs, erbij 
betrokken? 
3. Het Taalcharter stelt onder meer: “Willen we de aantrekkelijkheid en het imago van 
talenrichtingen verbeteren, zodat leerlingen met een talent voor taal kiezen voor talige 
studierichtingen in het secundair onderwijs. De lat moet in talenrichtingen hoog komen 
te liggen om taalsterke leerlingen uit te dagen op taal- en literatuurwetenschappelijk 
vlak, zodat ze als gepassioneerde taaltalenten doorstromen naar talenopleidingen in 
het hoger onderwijs en zich daar ten volle kunnen ontwikkelen tot taalexperten”. 
Welke initiatieven werden intussen in deze zin binnen het beleidsdomein Onderwijs 
genomen? 
MEBEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.281 van 25 januari 2024 
van CHRIS JANSSENS
Bij het begin van deze legislatuur werd het Vlaams Talenplatform opgericht. Gezien het 
belang van taal heb ik dit van in het begin gesteund. Dit Talenplatform is een 
samenwerkingsverband tussen alle universitaire talenopleidingen in Vlaanderen én de 
verschillende lerarenopleidingen aan de hogescholen, aangevuld met een 
vertegenwoordiging uit het volwassenenonderwijs. Ondertussen breidt het netwerk 
alsmaar uit en heeft dit platform ook heel wat draagvlak verworven in het onderwijsveld. 
Het platform bevordert het talenonderwijs en de keuze voor talenopleidingen in Vlaanderen 
door kennis te verzamelen, betrokkenen samen te brengen en acties te initiëren. Het 
Talencharter is een van deze acties. 
Qua personeelsinzet betreft het een co-financiering met VLIR. In 2021-2022 kende ik 0,5 
VTE detachering toe aan dit talenplatform; de VLIR zette tevens 0,5 VTE in. In 2022-2023 
en 2023-2024 werd dit door ons beiden opgetrokken naar telkens 1 VTE. Daarnaast kreeg 
het Vlaams talenplatform nog bijkomend diverse projectsubsidies vanuit de 
onderwijsbegroting om de werking uit te bouwen, op een evidence-informed wijze en zo 
de kwaliteit van taalopleidingen te verhogen. Het gaat dan om de volgende initiatieven: 
a) de talencampagne ‘Duik in Taal’ (via o.a. een website en sociale media): daarmee wil 
het Vlaams Talenplatform de keuze voor talenopleidingen in het secundair en hoger 
onderwijs bevorderen;
b) de ontwikkeling van de Talentegel ‘De lat hoog voor talen’ op KLasCement met 
kwaliteitsvol en evidence-informed lesmateriaal met aansluitend daarbij 
c) de ontwikkeling van evidence-informed didactische kaders voor effectief talenonderwijs 
Nederlands en NT2, en het gebruik van Nederlands als instructietaal in niet-taalvakken; 
d) twee wedstrijden onder de overkoepelende term ‘Duik in Nederlands’, die beide tot doel 
hebben leerlingen uit te dagen op het gebied van de Nederlandse taal. Deze wedstrijden 
worden gefinancierd met middelen uit het Excellentiefonds van onderwijs; 
e) verschillende professionaliseringsactiviteiten voor taalleerkrachten, waaronder een 
congres taaltechnologie, een nascholingsdag over spreekvaardigheid in het kader van 
de nieuwe taalwedstrijd en de Talentop, een studiedag rond motivatie voor talen en 
rondetafelgesprekken met Vlaamse lerarenopleiders talen. 
Het Vlaams Talenplatform zetelt ook in de ontwikkelcommissies voor de minimumdoelen 
van de eerste, tweede en derde graad secundair onderwijs.
