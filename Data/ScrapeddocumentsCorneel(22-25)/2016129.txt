title: Huurgeschillen - Opleggen woon- of huurbegeleiding
thema: Wonen
pdf link: https://docs.vlaamsparlement.be/pfile?id=2016129
thema link: https://www.vlaamsparlement.be/parlementaire-documenten/schriftelijke-vragen/1779458
SCHRIFTELIJKE VRAAG
nr. 52
van KATRIEN SCHRYVERS
datum: 15 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Huurgeschillen  -  Opleggen woon- of huurbegeleiding
Bij een geschil tussen huurder en verhuurder is het mogelijk om een verzoeningsprocedure 
op te starten of, als dat niet lukt, een procedure voor de vrederechter, die dan het geschil 
zal beslechten. De vrederechter probeert in eerste instantie de partijen te verzoenen, maar 
als dat niet lukt, kan hij in een vonnis de huurder veroordelen tot betaling van achterstallige 
huurgelden en, bij zware tekortkoming van de huurder, ook de huurovereenkomst 
ontbinden en de verhuurder toelaten de huurder uit huis te zetten.
Als de verhuurder via een gerechtelijke procedure de huurder uit de woning wil laten 
zetten, en bij de betekening van elk vonnis tot uithuiszetting, wordt het OCMW steeds op 
de hoogte gebracht. Het OCMW zal dan op de meest aangewezen wijze binnen haar 
wettelijke opdracht hulp bieden.
Vooral voor kwetsbare mensen is het van groot belang om uithuiszetting en dak- en 
thuisloosheid te voorkomen, in het bijzonder als er kinderen bij betrokken zijn. Zeker voor 
hen is continuïteit in de woonsituatie belangrijk, onder meer wegens de sociale aspecten, 
zoals een vertrouwde school en buurt, die daaraan verbonden zijn.
Woonbegeleiding, zoals dat bijvoorbeeld kan worden opgelegd in het kader van versnelde 
toewijzing bij een sociale huurwoning, kan in sommige gevallen mogelijk met succes 
uithuiszetting voorkomen. Ook huurbegeleiding zou bij bepaalde gezinnen het inzicht in de 
verplichtingen als huurder kunnen vooruithelpen, en zo uithuiszetting mee kunnen helpen 
voorkomen. 
In zijn memorandum pleit het Kinderrechtencommissariaat om meer bruggen te slaan 
tussen het Woninghuurdecreet en woonbegeleiding, en om het de vrederechter mogelijk 
te maken om woonbegeleiding op te leggen.
1. In hoeverre kan een vrederechter in het kader van een huurgeschil nu al woon- of 
huurbegeleiding opleggen, teneinde uithuiszetting proberen te voorkomen?
2. Indien niet, vindt de minister het aangewezen om de mogelijke maatregelen om een 
huurgeschil te beslechten, zoals het opleggen van woonbegeleiding of huurbegeleiding, 
uit te breiden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 52 van 15 november 2023
van KATRIEN SCHRYVERS
Een vrederechter kan momenteel nog geen woon- of huurbegeleiding verplichtend 
opleggen, teneinde uithuiszetting proberen te voorkomen. Het is belangrijk om voor ogen 
te houden dat een hulpvraag steeds vrijwillig moet zijn en het niet de bedoeling is om de 
begeleiding verplicht op te zetten. Hoewel een vrederechter dicht bij de burger staat, is hij 
ook geen hulpverlener en heeft hij niet altijd zicht op de achterliggende problematieken 
die aanleiding geven tot het huurgeschil.
De vrederechter kan de partijen wel wijzen op de werking van het Fonds ter bestrijding 
van de uithuiszettingen, waardoor het OCMW wordt ingeschakeld. Het OCMW kan daarbij 
meteen de helft van de huurachterstal aanzuiveren om de verhuurder tegemoet te komen. 
Het OCMW kan op dat moment ook de nodige begeleiding voorzien voor de huurder om de 
achterliggende problematiek aan te pakken. Dat kan de vrederechter de nodige ruimte 
bieden om op zoek te gaan naar een oplossing.
Daarnaast blijft het ook mijn prioriteit om het fenomeen van uithuiszettingen beter in kaart 
te brengen. Ik heb al verschillende initiatieven genomen om cijfers te verkrijgen en blijf 
daar ook verder op inzetten. Ik verwijs daarvoor ook naar het antwoord op schriftelijke 
vraag nr. 540 van Katja Verheyen met betrekking tot een stand van zaken van 
uithuiszettingen.
