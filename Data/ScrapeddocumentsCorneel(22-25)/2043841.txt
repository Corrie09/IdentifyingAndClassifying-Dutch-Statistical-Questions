title: Thematische aanpak zwerfvuil - Subsidiëring
thema: Natuur en Milieu
pdf link: https://docs.vlaamsparlement.be/pfile?id=2043841
thema link: https://www.vlaamsparlement.be/parlementaire-documenten/schriftelijke-vragen/1798215
SCHRIFTELIJKE VRAAG
nr. 271
van BRECHT WARNEZ
datum: 25 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Thematische aanpak zwerfvuil  -  Subsidiëring
Iedereen droomt van een propere omgeving zonder afval. Lokale besturen en 
intercommunales kunnen financiële ondersteuning krijgen van Mooimakers voor het 
aanpakken van de zwerfvuilproblematiek op specifieke doelplaatsen (parkings, 
afvalverzamelpunten, openbare vervoerstopplaatsen, winkelstraten, snoeproutes 
enzovoort) of zwerfvuilfracties (peuken, kauwgom, hondenpoep). 
Gelieve alle gegevens in een Excel-bestand weer te geven.
1. Hoeveel gemeenten en intercommunales hebben al een aanvraag ingediend voor de 
subsidie? Graag een overzicht per provincie.
2. Hoeveel dossiers werden daarvoor al in totaal per provincie toegekend, voor welk 
bedrag en hoeveel subsidies worden in totaal uitgekeerd per provincie?
3. Graag een overzicht van de West-Vlaamse dossiers per gemeente met telkens een 
korte projectbeschrijving.
4. Beschikt de minister over de voornaamste reden van afwijzing? 
5. Is de minister tevreden over het aantal toegekende subsidies en de effecten van de 
oproep?
a) Zo niet, wat onderneemt de minister om de subsidie meer te belichten opdat er 
meer aanvragen komen vanuit gemeenten en intercommunales?
b) Ziet de minister nood aan verdere maatregelen om de zwerfvuilproblematiek tegen 
te gaan? Zo ja, welke maatregelen? 
c) Is de minister tevreden met de geografische spreiding van de aanvragen?
d) Zal de minister goede praktijkvoorbeelden uit de oproep delen met andere lokale 
besturen en intercommunales? Zo ja, graag plan van aanpak met timing.
6. Acht de minister het vooropgestelde budget voor de subsidie voldoende? Plant ze 
nieuwe initiatieven op dit vlak?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 271 van 25 januari 2024
van BRECHT WARNEZ
1-5.De eerste aanvraagperiode van 2024 voor de aanpak van probleemlocaties en -fracties 
via een project zwerfvuil en sluikstort bij Mooimakers loopt momenteel nog. Lokale 
besturen kunnen sinds 15 januari en nog tot en met 29 februari 2024 een aanvraag 
indienen. De tweede aanvraagperiode van dit jaar is gepland tussen 1 april en 30 april 
2024. 
6. Ik hoop uiteraard dat de lokale besturen net als de voorbije jaren ook in 2024 de 
nodige aanvragen zullen doen voor de aanpak van probleemlocaties en -fracties. 
Daarom heb ik dan ook 400.000 euro budget voorzien voor alle projecten zwerfvuil en 
sluikstort; aanpak van probleemlocaties of -fracties en vuilnisbakkenplannen.
