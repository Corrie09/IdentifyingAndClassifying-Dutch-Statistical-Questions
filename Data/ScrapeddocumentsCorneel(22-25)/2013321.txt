title: Geïntegreerd investeringsprogramma (GIP) 2024 - De Lijn Gent - Spoorvernieuwing lijn 1 Poperingestraat Wondelgem
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013321
thema link: https://www.vlaamsparlement.be/parlementaire-documenten/schriftelijke-vragen/1776522
SCHRIFTELIJKE VRAAG
nr. 169
van STIJN DE ROO
datum: 27 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  De Lijn Gent  -  Spoorvernieuwing lijn 
1 Poperingestraat Wondelgem
In het ontwerp GIP 2024, De Lijn, lees ik dat voor Gent, voor spoorvernieuwing lijn 1 
Poperingestraat in Wondelgem, voor het jaar 2024 4.500.000 euro wordt uitgetrokken.
1. Kan de minister een nauwkeurige omschrijving geven van de uit te voeren werken? 
2. Wat is de exacte timing van de werken?
3. Wanneer zullen de werken afgerond zijn?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 169 van 27 oktober 2023
van STIJN DE ROO
1. De traminfrastructuur op dit traject dateert van 1981 en is dringend aan vervanging 
toe. Sinds 2022 werd omwille van de veiligheid en het reizigerscomfort ook een 
snelheidsverlaging tot 10 km/uur op dit traject ingevoerd.
De bedding moet volledig heraangelegd worden op basis van de hedendaagse normen 
en criteria zoals type trams, frequentie … Omdat ook Farys de riolering wenst te 
vernieuwen, gaat dit over een ingrijpende heraanleg.
Verder wenst De Lijn in het kader van fietsveiligheid van de gelegenheid gebruik te 
maken om de terugkeerwissel te supprimeren en zo het valrisico voor fietsers te 
verminderen.
In de samenwerkingsovereenkomst is de verdeelsleutel als volgt vastgelegd:
- 20% Stad Gent
- 40% Farys
- 40% De Lijn
De werken worden geraamd op 10 miljoen euro. Het aandeel van De Lijn, inclusief de 
studiekosten, wordt geraamd op 4,5 miljoen euro.
 
2. De uitvoeringstermijn voor de studie is vastgesteld op 370 kalenderdagen.
Deze is momenteel in volle uitvoering en loopt inclusief het vergunningstraject nog 
tot eind 2024/begin 2025. De effectieve werken nemen ongeveer twee jaar in beslag.
 
3. Begin 2027.
