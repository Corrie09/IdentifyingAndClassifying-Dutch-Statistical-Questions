title: Burchtruïne van Kolmont - Beheer en valorisatie
thema: Natuur en Milieu
Onroerend erfgoed
Toerisme
pdf link: https://docs.vlaamsparlement.be/pfile?id=2067071
thema link: https://www.vlaamsparlement.be/parlementaire-documenten/schriftelijke-vragen/1830126
SCHRIFTELIJKE VRAAG
nr. 2
van AN CHRISTIAENS
datum: 12 augustus 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Burchtruïne van Kolmont  -  Beheer en valorisatie
De burchtruïne van Kolmont is gelegen in Overrepen, op de grens van Tongeren en 
Borgloon. De site is een unieke erfgoedlocatie in een beschermd natuurlandschap. Sinds 
23 juli 2024 zijn de ruïne van de burcht van Kolmont, de burchtheuvel, de grachten en 
wallen onderaan de burchtheuvel en de bouwmaterialen afkomstig van de burcht, 
beschermd als monument. De burchtruïne en de aanpalende boomgaard ten noordwesten 
zijn tegelijk beschermd als archeologische site, Kolmontbos is beschermd als 
cultuurhistorisch landschap. Daarnaast is de site ook beschermd natuurgebied, ingesneden 
door de Fonteinbeek en de Molenbeek of Mombeek. Het is de unieke habitat van de oehoe 
en de das geworden, beheerd door het Agentschap voor Natuur en Bos (ANB). Het gebied 
is niet toegankelijk voor het publiek.
Volgens Onroerend Erfgoed is de ruïne van de burcht van Kolmont van algemeen belang 
wegens ruimtelijk-structurerende, wetenschappelijke, architecturale en historische 
erfgoedwaarden [1]. De bovengrondse ruïne is nog niet ten gronde gedocumenteerd en 
bezit een groot potentieel voor kenniswinst over de geschiedenis, architectuur, bouwwijze 
en archeologie. Bovendien zijn al sinds de 19de eeuw studies aan de burcht gewijd, 
hetgeen wijst op de lange waardering van de site als een historische bezienswaardigheid. 
Het monument ligt in toeristisch gebied: het Fruitspoor passeert de ruïne op amper 250 
meter afstand en het gebied sluit aan bij de Limburgse wandelroutes. Het monument is 
niet toegankelijk voor het publiek en wie zich toegang verschaft, doet dat dus op illegale 
wijze. Men is niet voldoende op de hoogte van de grote historische en natuurlijke waarde 
en betreedt het gebied met weinig respect voor fauna, flora en bouwwerk.
Om enerzijds de site een toekomst te geven, en anderzijds het illegale circuit een halt toe 
te roepen, wenst men de site te valoriseren en bewustwording te creëren omtrent dat 
waardevol gebied. Dat realiseren, vraagt een evenwicht tussen cultuurhistorische en 
natuurlijke belangen, en dus is een goede samenwerking tussen de verschillende 
betrokkenen cruciaal.
1. Wordt er gewerkt aan een geïntegreerd beheerplan door Onroerend Erfgoed en het 
Agentschap voor Natuur Bos? Zo ja, wat is de stand van zaken?  
2. Het potentieel voor kenniswinst en een lange waardering als historische 
bezienswaardigheid wordt vermeld in de Inventaris Onroerend Erfgoed. Daarnaast is 
het natuurgebied waardevol en uniek. 
Op welke manier kan die meerwaarde verder gevaloriseerd worden? Zijn er al 
initiatieven of denkpistes in die richting? 
3. Wat is de visie van de ministers op het toegankelijk maken van de site, met respect 
voor de erfgoedwaarde en het waardevolle natuurgebied?  
4. Hoe staan de ministers tegenover de volgende denkpistes:
a) het integreren van een uitkijkpunt op de Burcht van Kolmont, dat aansluiting vindt 
bij de bestaande wandelroutes en de toeristische route van het Fruitspoor en waar 
informatie gegeven kan worden over de site en het gebied; 
b) het faciliteren van een zachte publieksontsluiting, door bijvoorbeeld beperkte 
bezoeken onder begeleiding op bepaalde dagen in een jaar?
[1] Ruïne van de burcht van Kolmont | Inventaris Onroerend Erfgoed
Deze vraag werd gesteld aan de ministers Zuhal Demir (3), Matthias Diependaele (2)
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD
op vraag nr. 2 van 12 augustus 2024
van AN CHRISTIAENS
1. Er is momenteel geen geïntegreerd beheerplan in opmaak voor de als monument 
beschermde burchtruïne van Kolmont. Sinds 23/07/2024 is de burcht beschermd als 
monument en als archeologische site en het landschap errond als cultuurhistorisch 
landschap. Het gebied zelf werd opgenomen in het natuurbeheerplan Centraal 
Haspengouw met bijhorend toegankelijkheidsreglement sinds 31/05/2024.
2. In de beschermingsbesluiten staan beheerdoelstellingen en aandachtspunten 
geformuleerd. De site wordt vandaag beheerd door het Agentschap voor Natuur en 
Bos. Elk jaar maait het ANB de hellingen wat een zeer arbeidsintensieve handeling is 
gezien de steilte van de hellingen, er wordt sinds dit jaar ook schapenbegrazing 
voorzien. Om de zichtbaarheid van de burcht vanop de Burchtstraat te verhogen, wordt 
er in het beheerplan hakhoutbeheer voorzien. 
3. Het ANB staat open voor een positieve samenwerking met alle actoren, maar wel 
binnen de context van de draagkracht van het gebied en de eerdere engagementen 
die werden genomen: het gebied is een bosreservaat, er zijn Specifieke 
Instandhoudingsdoelstellingen (S-IHD) van kracht en de veiligheid van de bezoeker 
moet ten allen tijde gegarandeerd kunnen worden. Het agentschap Onroerend Erfgoed 
bekijkt mee of de maatregelen geen negatieve effecten hebben op de erfgoedwaarde 
van deze bijzondere plek. Er zijn verschillende manieren om de erfgoedwaarden van 
een site toegankelijk te maken of te beleven. Daarvoor is een fysieke toegankelijkheid 
of ontsluiting niet altijd nodig of opportuun
4. a. Een project voor de integratie van een uitkijkpunt is vergunnings- of 
toelatingsplichtig. Dergelijk ontwerp en aanvraag toetst de administratie af aan de 
impact op de boven- en de ondergrondse waarden en elementen en aan de 
draagkracht van de site. De stabiliteit van de Burcht van Kolmont maakt momenteel 
de aanleg van een uitkijkpunt niet mogelijk. Bovendien bevindt zich in de burcht 
een nest van een Oehoe, een beschermde inheemse vogelsoort.
b. Een vrije toegankelijkheid is niet aan de orde precies omwille van het 
veiligheidsaspect en omwille van de hoge natuurwaarde. Beperkte toegankelijkheid 
(bv. geleide wandelingen en studiebezoeken) zijn een optie mits de juiste afspraken 
met het Agentschap voor Natuur en Bos en in samenwerking met het agentschap 
Onroerend Erfgoed. In het dossier landschapspark ‘Hart van Haspengouw’ werden 
de ambities omtrent de burchtruïne van Kolmont -in samenspraak met alle 
betrokken partners- beperkt geformuleerd.
