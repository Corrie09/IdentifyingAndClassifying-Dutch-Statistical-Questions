title: Spartacusdossier - Rechtszaak en gevolgen voor de relaties met Nederland
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2023370
thema link: https://www.vlaamsparlement.be/parlementaire-documenten/schriftelijke-vragen/1784201
SCHRIFTELIJKE VRAAG
nr. 73
van CATHY COUDYSER
datum: 30 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Spartacusdossier  -  Rechtszaak en gevolgen voor de relaties met Nederland
Op 21 november 2023 las ik in Het Nieuwsblad dat de gemeente Maastricht de Vlaamse 
Regering voor de rechter sleept in verband met het Spartacusdossier. De Nederlanders 
eisen een bedrag van 19,6 miljoen euro ter compensatie van investeringen die Maastricht 
en de provincie Nederlands-Limburg hadden gedaan voor de realisatie van een geplande 
sneltramlijn. De Vlaamse Regering besloot echter om die sneltramlijn te vervangen door 
een systeem met trambussen. Die beslissing zette kwaad bloed bij de Nederlandse partijen, 
die al veel investeringen gedaan hadden. 
De vervoersverbinding tussen Vlaams-Limburg en Nederlands-Limburg zijn al jaren een 
hekel punt. Zo is er ook het 3RX-dossier, waarin weinig tot geen voortgang geboekt wordt. 
In het antwoord op schriftelijke vraag nr. 34 van 2 oktober 2023 van Marino Keulen aan 
minister Peeters las ik dat het de bedoeling is om voor het einde van 2023 samen te komen 
met bewindslieden uit alle betrokken landen en regio’s om verder te vergaderen over het 
dossier.
1. Wat is het standpunt van de Vlaamse Regering wat betreft deze rechtszaak? 
2. Is er een connectie tussen het Spartacus- en het 3RX-dossier? Zo ja, hoe ziet die link 
eruit?
3. Hoe beïnvloedt de rechtszaak de relaties met Nederland en in het bijzonder de lopende 
gesprekken over het 3RX-dossier?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD
op vraag nr. 73 van 30 november 2023
van CATHY COUDYSER
1. Het antwoord op deze deelvraag behoort tot de bevoegdheid van mevrouw Lydia 
Peeters, Vlaams minister van Mobiliteit en Openbare Werken.
2. Er is geen directe link tussen beide dossiers. Conform de kaderovereenkomst 
‘Tramverbinding Hasselt-Maastricht’ zijn er vier partijen betrokkenen bij het Spartacus-
dossier: het Vlaams Gewest, vertegenwoordigd door de minister van Mobiliteit en 
Openbare Werken, de Vlaamse Vervoermaatschappij De Lijn, de Nederlandse provincie 
Limburg en de gemeente Maastricht. De Nederlandse Rijksoverheid is geen 
contractpartij en dus niet betrokken bij het dossier. 
Omgekeerd zitten de Nederlandse provincie Limburg en de gemeente Maastricht niet 
aan tafel bij de onderhandelingen over het 3RX-dossier. 
3. Er is geen directe impact op de relaties met de Nederlandse Rijksoverheid, alsook de 
gesprekken over het 3RX-dossier.  
BIJLAGE
Kaderovereenkomst ‘Tramverbinding Hasselt-Maastricht’
