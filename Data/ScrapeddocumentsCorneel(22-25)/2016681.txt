title: Geïntegreerd investeringsprogramma (GIP) 2024 - Agentschap Wegen en Verkeer - Renovatie Beverentunnel
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2016681
thema link: https://www.vlaamsparlement.be/parlementaire-documenten/schriftelijke-vragen/1779438
SCHRIFTELIJKE VRAAG
nr. 212
van STIJN DE ROO
datum: 16 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Agentschap Wegen en Verkeer  -  
Renovatie Beverentunnel
In mijn schriftelijke vraag nr. 804 van 14 februari 2023 informeerde ik naar de in het GIP 
2023 geplande investering voor de renovatie van de Beverentunnel.
Als antwoord gaf de minister een overzicht van de geplande werken voor de renovatie van 
de Beverentunnel. De minister antwoordde ook: “De aanbestedingsprocedure is 
momenteel lopende. Het Agentschap Wegen en Verkeer (AWV) voorziet de sluiting van het 
contract momenteel in augustus. Vervolgens heeft de aannemer 6 maanden studietijd om 
het uitvoeringsontwerp op te maken en de nodige materialen te bestellen. De start van de 
werken op het terrein wordt voorzien omstreeks januari 2024. Parallel met de 
aanbestedingsprocedure verloopt eveneens het vergunningstraject. De 
omgevingsvergunningsaanvraag wordt in mei ingediend, waarna AWV verwacht deze eind 
dit jaar te verkrijgen. De duurtijd van de werken wordt momenteel op 10 maanden 
ingeschat (dit is nog voor verandering vatbaar aangezien het een gunningscriterium vormt 
in de lopende aanbestedingsprocedure). De beëindiging van de werken wordt dus op ten 
vroegste december 2024 ingeschat. Volgende fase in 2024: raming 46 milj euro.”
In het ontwerp GIP 2024, Agentschap Wegen en Verkeer, lees ik dat voor Beveren, voor 
de renovatie van de Beverentunnel, voor het jaar 2024 57.100.000 euro wordt 
gereserveerd.
1. Wanneer heeft de sluiting van het contract plaatsgevonden?
2. Is de omgevingsvergunning al verleend? Zo ja, wanneer? Zo niet, wanneer wordt de 
omgevingsvergunning verwacht?
3. Wat is de timing voor deze werken? Is de start van de werken nog steeds gepland in 
januari 2024, zoals vermeld in het antwoord op mijn vorige schriftelijke vraag? Zo niet, 
wanneer zullen de werken van start gaan? 
4. Kan de minister een overzicht geven van de volgende fases van de renovatie van de 
Beverentunnel, met vermelding van de timing en het budget? 
5. Wanneer zullen de renovatiewerken van De Beverentunnel helemaal voltooid zijn?
6. Hoe verklaart de minister het verschil tussen de raming van 46 miljoen euro en het 
huidig gereserveerde budget van 57,1 miljoen euro?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 212 van 16 november 2023
van STIJN DE ROO
1. De opdracht is gesloten op 27 november 2023.
2. De omgevingsvergunning werd nog niet verleend. Het Agentschap Wegen en Verkeer 
(AWV) verwacht eind 2023 of begin 2024 uitsluitsel hierover.
3. De volgende planning wordt voorzien voor de totaalrenovatie van de Beverentunnel:
- Januari 2024 - juni 2024: 6 maanden voorbereidende studie
- Juli 2024 - december 2024: 6 maanden voor de renovatie van de koker Nederland 
-> Gent
- Januari - juli 2025: 6 maanden voor de renovatie van de koker Gent -> Nederland
4. Qua fases van dit project en het budget hiervoor:
- Januari 2024 - december 2024: renovatie koker Nederland richting Gent: 65,42 
milj euro
- Januari 2025 - juli 2025: renovatie koker Gent richting Nederland: 53 milj euro
- Juli 2025 - juli 2028: 3 jaar onderhoud tunnel en exploitatie 
waterzuiveringsinstallatie: 4,1 milj euro
5. De totaalrenovatie van de Beverentunnel zou afgerond moeten zijn in augustus 2025.
6. De renovatie omvat een heel groot aandeel tunneltechnische installaties. De 
prijsevolutie van dit segment zijn bijzonder volatiel en liggen momenteel aan de basis 
van heel hoge prijsherzieningen (tot 30% op twee jaar tijd). De raming voor het 
aanbestedingsdossier (2022) betrof een onderschatting t.o.v. de finale BAFO-offerte in 
september 2023. 
