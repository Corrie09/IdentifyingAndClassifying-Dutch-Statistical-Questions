title: Rioolwaterzuiveringsinstallaties (RWZI's) - Zuivering medicijn- en bestrijdingsmiddelenresten
thema: Natuur en Milieu
pdf link: https://docs.vlaamsparlement.be/pfile?id=2013552
thema link: https://www.vlaamsparlement.be/parlementaire-documenten/schriftelijke-vragen/1776724
SCHRIFTELIJKE VRAAG
nr. 96
van CARMEN RYHEUL
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Rioolwaterzuiveringsinstallaties (RWZI's)  -  Zuivering medicijn- en 
bestrijdingsmiddelenresten
Zowel AquaFlanders als de Vlaamse Milieumaatschappij (VMM) stelden de voorbije jaren 
dat de aanwezigheid van genees- en bestrijdingsmiddelenresten in ons drinkwater 
problematisch is.
De Vlaamse minister van Omgeving stelde in het antwoord op de schriftelijke vraag nr. 
483 van 12 maart 2020 van Gwenny De Vroe in die optiek al uitdrukkelijk dat naast een 
“brongerichte aanpak” ook “proactief zal ingezet worden op de installatie van bijkomende 
zuiveringsprocessen in de bestaande Vlaamse RWZI’s”. Op dat ogenblik beloofde de 
minister dat er door haar “binnen afzienbare tijd” een lijst van prioritair aan te pakken 
Vlaamse RWZI’s zou worden opgesteld; deze lijst zou vervolgens door haar “vertaald 
worden in concrete aanpassingsprojecten voor deze RWZI’s” om het afvalwater te zuiveren 
van genees- en bestrijdingsmiddelenresten.
In het antwoord op mijn schriftelijke vraag nr. 166 van 3 november 2020 moest de minister 
echter toegeven dat de door haar in het vooruitzicht gestelde lijst op dat ogenblik nog 
steeds onbestaande was. Meer zelfs, op dat ogenblik was er volgens de minister in 
Vlaanderen nog maar één full scale project gedefinieerd, met name de geplande 
nazuivering op de RWZI Aartselaar (60.000 IE), dat zich volledig zou toespitsen op de 
verwijdering van micropolluenten in zijn algemeenheid waaronder ook genees- en 
bestrijdingsmiddelenresten vallen. Dat project zou voor Aquafin en VMM, alsook voor 
verschillende Vlaamse onderzoeksgroepen als pilootproject fungeren, waarbij de eerste 
onderzoeksresultaten verwacht werden in de loop van 2023. Die onderzoeksresultaten 
konden dan op hun beurt als input dienen om de minister in staat te stellen alsnog haar 
beloofde lijst op te stellen waarin de toekomstige projecten gedefinieerd zouden worden in 
de prioritair aan te pakken Vlaamse RWZI’s.
Nu het einde van 2023 met rasse schreden nadert, graag volgende vragen.
1. Kan de minister een overzicht geven van alle maatregelen die zij tot op heden heeft 
uitgevaardigd in het kader van de door haar in 2020 in het vooruitzicht gestelde 
“bronmatige aanpak” om de aanwezigheid van genees- en bestrijdingsmiddelenresten 
in ons drinkwater drastisch terug te dringen, alsook per maatregel de resultaten 
weergeven die deze tot op heden hebben opgeleverd? Hoe evolueert de minister haar 
“brongerichte aanpak”?
2. Welke onderzoeksresultaten heeft het pilootproject in de RWZI Aartselaar intussen 
opgeleverd?
3. Wat is de stand van zaken wat betreft de door de minister al in 2020 in het vooruitzicht 
gestelde lijst met prioritair aan te pakken RWZI’s in Vlaanderen? Graag een overzicht 
per op die lijst voorkomende RWZI’s van de definiëring van het geplande project, de 
vooropgestelde uitvoeringstermijn, de huidige stand van zaken inzake uitvoering, 
alsook de geraamde kostprijs.
4. Zijn er intussen andere projecten dan het pilootproject in de RWZI Aartselaar 
gedefinieerd die vervolgens al volledig werden gerealiseerd? Wat zijn de bevindingen 
op het vlak van de aanwezigheid van medicijn- en bestrijdingsmiddelenresten in het 
effluent van die RWZI’s, alsook in het drinkwater in de regio van die RWZI’s?
5. De Maas en het Albertkanaal zijn belangrijke drinkwatervoorzieningsbronnen. 
Hoe is het op dit ogenblik gesteld met de aanwezigheid van medicijn- en 
bestrijdingsmiddelenresten in die oppervlaktewateren? Doen er zich op dit vlak ook 
problemen voor? Zo ja, welke maatregelen heeft de minister al uitgevaardigd of zal zij 
nog uitvaardigen om de problemen onder controle te krijgen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 96 van 6 november 2023
van CARMEN RYHEUL
1. In maart 2023 werd de Green Deal Duurzame Zorg opgestart die de ‘bronmatige 
aanpak’ bevat om de aanwezigheid van geneesmiddelen in oppervlaktewater terug te 
dringen. Deze Green Deal loopt nog tot 2026. Op de website 
https://www.omgeving.vlaanderen.be/nl/green-deal-duurzame-zorg kan de stand van 
zaken van deze Green Deal opgevolgd worden. De momenteel lopende herziening van 
de Europese Richtlijn Stedelijk Afvalwater bevat eveneens maatregelen betreffende 
geneesmiddelen in afvalwater. In functie van de finale teksten, zal ik bijkomende acties 
ondernemen.
Inzake de aanwezigheid van bestrijdingsmiddelenresten in ons drinkwater zal dit 
probleem worden aangepakt door een reductie van het pesticidengebruik. Vlaanderen 
onderschrijft de Europese doelstelling om tegen 2030 50% minder te gebruiken en 
bovendien ook 50% minder schadelijke pesticiden in te zetten. In het kader van het 
Vlaams pesticidenplan worden bronmaatregelen voorbereid. Een dergelijke bronaanpak 
is meer aangewezen dan ‘end of pipe’-kosten te verhalen op de waterfactuur.
De stroomgebiedbeheerplannen (SGBP), die opgemaakt en uitgevoerd worden in het 
kader van het decreet Integraal waterbeleid, bevatten ook heel wat brongerichte 
maatregelen. In het bijhorende maatregelenprogramma zijn er onder de maatregelen 
van de groepen 4A, 4B, 7A en 7B gerichte acties om zowel diffuse verontreiniging als 
puntverontreiniging bij het gebruik van pesticiden tegen te gaan. Die acties zijn zowel 
gericht op het vermijden van gebruik als op het oordeelkundig gebruik. Het 
maatregelenprogramma van de huidige cyclus is raadpleegbaar via 
https://www.integraalwaterbeleid.be/nl/stroomgebiedbeheerplannen/stroomgebiedbe
heerplannen-2022-2027. Het achtergronddocument Bronbescherming Drinkwater bij 
de stroomgebiedbeheerplannen van 2022-2027 biedt een gedetailleerd overzicht van 
alle bronbeschermingsmaatregelen, de impact ervan en de voorgestelde verbeteringen 
in dat verband. Het achtergronddocument is beschikbaar via 
https://sgbp.integraalwaterbeleid.be/beheerplan/achtergronddocumenten/bronbesche
rming-drinkwater.pdf.
2. De bouw van de nazuivering op rioolwaterzuiveringsinstallatie (RWZI) Aartselaar werd 
deze zomer afgerond. Op dit moment werkt Aquafin volop aan de opstart van de 
installatie, hetgeen enkele maanden in beslag neemt. De verwachting is om begin 
volgend jaar operationeel te zijn. Om een volledige set aan significante resultaten te 
hebben, dient de installatie zeker een jaar te draaien.
3. De herziening van de Europese Richtlijn Stedelijk Afvalwater wordt verwacht in het 
voorjaar van 2024, waarna ze omgezet kan worden in nationale wetgeving in de loop 
van 2025. Hierbij zal Europa bepalen op welke installaties een risicoanalyse met 
betrekking tot farmaceutische stoffen dient te gebeuren om in te schatten of een 
behandeling nodig is. In functie daarvan zal bekeken worden welke RWZI’s prioritair 
aan te pakken zijn en zal er ook een beter zicht zijn op de kostprijs van de nodige 
maatregelen. In diezelfde herziening is er ook sprake van het principe dat de 
farmaceutische sector zal bijdragen in de kosten voor deze nabehandelingsinstallaties.  
4. Het spreekt voor zich dat de resultaten van het pilootproject in Aartselaar voor de 
verwijdering van farmaceutische stoffen wordt afgewacht. 
5. Op basis van de metingen van de Vlaams Milieumaatschappij (VMM) van de laatste zes 
jaar zijn er vier bestrijdingsmiddelen die aanleiding geven tot een overschrijding van 
de milieukwaliteitsnorm (MKN). Het gaat om de stoffen Imidacloprid (Maas en 
Albertkanaal), Fenitrothion (Maas), Diflufenican (Albertkanaal) en Dichloorvos (Maas). 
De VMM bemeet jaarlijks de concentratie van ongeveer 320 bestrijdingsmiddelen in het 
oppervlaktewater van de Maas en het Albertkanaal.
Bij een te slechte kwaliteit van het innamewater van oppervlaktewater wordt de inname 
gestopt. Indien de drinkwatermaatschappijen de sporen van een aantal medicijn- en 
bestrijdingsmiddelenresten vaststellen, dan worden deze steevast gemeld aan de VMM. 
De vastgestelde waarden in het drinkwater blijven steeds onder de gezondheidskundige 
voorzorgswaarden die hiervoor afgeleid werden. Ik verwijs hiervoor naar het 
jaarrapport van de VMM over de kwaliteit van ons drinkwater.
