title: Schooldirecties - Ondersteuningstrajecten en nieuwe ambten
thema: Vlaamse administratie
pdf link: https://docs.vlaamsparlement.be/pfile?id=2011800
thema link: https://www.vlaamsparlement.be/parlementaire-documenten/schriftelijke-vragen/1775154
SCHRIFTELIJKE VRAAG
nr. 83
van ELISABETH MEULEMAN
datum: 25 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Schooldirecties  -  Ondersteuningstrajecten en nieuwe ambten
We stellen vast dat er in de laatste schooljaren nogal een groot verloop is in de 
directiefuncties. De functie van directeur is namelijk zeer belastend. De minister voerde in 
het verleden enkele ondersteuningstrajecten in die daaraan tegemoet moesten komen.
Zo besliste de Vlaamse Regering om het voor beginnende schooldirecteurs haalbaarder te 
maken om de job vol te houden, om meelooptrajecten mogelijk te maken voor aspirant-
directies. Daarnaast liepen er begeleidingstrajecten leiderschap. De meelooptrajecten 
liepen af einde 2022. De begeleidingstrajecten leiderschap stopten voor de zomer (2023).
1. Zijn de begeleidingstrajecten leiderschap al geëvalueerd? Wat zijn de bevindingen? 
Wat zal de minister er zelf uit meenemen?
2. Zijn de meelooptrajecten al geëvalueerd? Wat zijn de bevindingen? Wat zal de minister 
er zelf uit meenemen?
3. Uit het veld kregen we positieve signalen over bovenvermelde trajecten. 
Zal de minister ze blijvend mogelijk maken?
4. Naar aanleiding van cao XII introduceerde de minister eerder deze legislatuur het ambt 
van beleidsondersteuner en vanaf 1 september 2023 het ambt van adjunct-directeur 
in het basisonderwijs (waarbij een adjunct-directeur een wat hogere salarisschaal 
heeft maar voor de scholen dus meer kost (aan punten uit hun puntenenveloppe)). 
Hoe loopt dat? Hoeveel keer werden die verschillende ambten opgenomen? Graag 
cijfers per ambt en per jaar.
5. Kan de minister ook de cijfers bezorgen van nieuwe directeurs op 1 september 2022 
en 2023, per onderwijsniveau, per net en apart voor de grootsteden? Dat zowel in 
absolute cijfers als ten opzichte van het totaalaantal directeurs.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 83 van 25 oktober 2023
van ELISABETH MEULEMAN
1. UGent rondde recent de O&O opdracht “Wetenschappelijke opvolging van 
professionaliseringsprojecten met het oog op het versterken van leiderschap voor 
herstel en veerkracht in onderwijs” af. Zodra het onderzoek is vrijgegeven, wordt het 
onderzoeksrapport beschikbaar gesteld via de website Onderwijsonderzoek. 
Bijhorende literatuurstudie ‘Raamwerk voor de opvolging van professionalisering van 
schoolleiders’ kan de Vlaamse volksvertegenwoordiger alvast raadplegen via deze link: 
https://data-onderwijs.vlaanderen.be/documenten/bestand.ashx?nr=18775.
2-3.In overleg met de sociale partners hebben we in 2022 beslist om de meelooptrajecten 
te beperken tot 31 augustus 2022 i.p.v. 31 december 2022 om zo een deel van de 
binnen de Vlaamse Regering afgesproken besparingen op het onderwijsbudget te 
realiseren. 
Aansluitend op het project rond de meelooptrajecten heeft de Karel de Grote 
Hogeschool wel de inspiratiegids “Job shadowing voor Leiderschap in onderwijs” 
ontwikkeld. Deze gids biedt scholen en schoolbesturen de nodige inspiratie en 
informatie voor de verdere ontwikkeling van hun selectie-, wervings- en 
professionaliseringsbeleid voor schoolleiders. De Vlaamse volksvertegenwoordiger 
vindt de gids terug via deze link: 13496.pdf (vlaanderen.be).
4. Aangezien dit een nieuwe maatregel is die pas dit schooljaar in uitvoering is, kan ik u 
nog geen cijfers bezorgen. De beschikbare data zijn immers verre van stabiel of 
representatief, wat het beeld van dergelijke gegevens grondig dreigt te vertekenen.
5. Aan het beantwoorden van deze vragen gaat een gegevensontsluiting vooraf. AGODI 
raadpleegde op 26/09/2023 de databanken.  
AGODI operationaliseert het concept ‘directiewissels’ als volgt: het aantal directieleden 
van een school tijdens het ene schooljaar vergelijken met het aantal directieleden van 
diezelfde school tijdens het daaropvolgende schooljaar. 
Concreet wil dit dus zeggen dat AGODI het aantal directieleden van het basis- en het 
secundair onderwijs van het schooljaar 2022-2023 naast het aantal directieleden van 
het schooljaar 2021-2022 legt. Als de school nieuwe directieleden telt, beschouwt 
AGODI dit als een wissel van directie. 
Een nieuw directielid impliceert niet noodzakelijk dat de vroegere directieleden geen 
titularis meer zijn van hun betrekking. Het is immers mogelijk dat de vroegere 
directieleden een verlofstelsel opnamen en zo tijdelijk hun directiefunctie in de 
betreffende school niet meer uitoefenen. 
Het komt ook regelmatig voor dat directieambten worden gedeeld door meerdere 
personeelsleden. Dit veroorzaakt dan ook meer directiewissels. Tot slot dient ook de 
grote pensioneringsgolf van de afgelopen jaren in rekening gebracht te worden.
Tenslotte geef ik nog mee hoe AGODI de groep van directieleden afbakent. 
Zowel de directeurs, adjunct-directeurs of coördinatoren die titularis zijn van een 
betrekking (vast benoemden en tijdelijken in openstaande plaatsen) als de 
directieleden die een vervangingsopdracht uitoefenen, zitten in de onderzoeksopdracht 
vervat. 
Alle vervangingsopdrachten, zowel de lange als de korte vervangingen worden in 
aanmerking genomen.
De directieleden met een volledige terbeschikkingstelling wegens persoonlijke 
aangelegenheden voorafgaand aan het rustpensioen worden niet meegenomen. Zij 
zijn immers niet meer in actieve dienst.
De tabeltotalen van 5.2 en 5.3 wijken van het tabeltotaal van 5.1. Dit is te verklaren 
doordat een aantal nieuwe directieleden zowel een tewerkstelling in het basis- als in 
het secundair onderwijs aanvaarden. Of doordat ze in meer dan in één provincie tijdens 
hetzelfde schooljaar een bezoldigde directieopdracht aanvaardden. De tabellen 5.2 en 
5.3 bevatten met andere woorden dubbeltellingen. 
5.1.Aantal directiewissels in het basis- en secundair onderwijs 
  
  2022-2023 
Aantal directiewissels  1.762
  
5.2. Aantal directiewissels in het basis- en secundair onderwijs, per onderwijsniveau 
  
Onderwijsniveau 2022-2023 
Basisonderwijs 1.091 
secundair onderwijs 688 
Totaal 1.779
  
5.3. Aantal directiewissels in het basis- en secundair onderwijs, per provincie 
  
Provincie 2022-2023 
Antwerpen 491 
Brussels Hoofdstedelijk Gewest 96 
Limburg 251 
Oost-Vlaanderen 388 
Vlaams-Brabant 256 
West-Vlaanderen 284 
Totaal  1.766 
 
