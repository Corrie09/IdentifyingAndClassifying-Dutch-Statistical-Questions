title: Promaz-fonds - Werking
thema: Natuur en Milieu
pdf link: https://docs.vlaamsparlement.be/pfile?id=2053025
thema link: https://www.vlaamsparlement.be/parlementaire-documenten/schriftelijke-vragen/1809671
SCHRIFTELIJKE VRAAG
nr. 420
van JOHAN DANEN
datum: 5 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Promaz-fonds  -  Werking
Volgens schattingen zijn er in België tussen de 6000 en 9500 lekkende stookolietanks. De 
gemiddelde saneringskost om een stookolieverontreiniging op te ruimen schommelt tussen 
65.000 en 67.000 euro (cijfers augustus 2023). Om eigenaars of eindgebruikers, die 
geconfronteerd worden met een aantoonbare bodemverontreiniging die veroorzaakt werd 
door een lek in de mazouttank en/of –leidingen, bij te staan en te ontzorgen, werd het 
Promaz-fonds opgericht. Dat fonds is een initiatief van de brandstofsector en kwam er na 
het afsluiten van een samenwerkingsovereenkomst tussen de federale staat, het Vlaamse 
Gewest, het Waalse Gewest en het Brusselse Hoofdstedelijke Gewest.
Om een beroep te kunnen doen op een tussenkomst van het Promaz-fonds, moet een 
gedupeerde eigenaar een aanmelding te doen voor 1 maart 2025. Uit cijfers die het kabinet 
van de minister bezorgde aan de commissieleden, blijkt dat er op 20 november 2023 1114 
aanmeldingen waren bij het Promaz-fonds. Het merendeel van deze aanmeldingen (62%) 
kwam uit Vlaanderen, wat betekent dat er ongeveer 700 aanmeldingen werden gedaan.
Het artikel ‘900 lekkende stookolietanks gemeld bij terugbetalingsfonds‘ dat de krant De 
Tijd publiceerde op 30 augustus 2023 vermeldde dat Promaz nog een extra 
(communicatie)campagne zou voeren. Het kabinet van de minister stelde in hetzelfde 
artikel dat zij geen indicaties hadden dat het beschikbare budget – ongeveer 120 miljoen 
euro uit BOFAS, het bodemsaneringsstation voor tankstations – ontoereikend zou zijn. Eind 
augustus was er al voor ongeveer 60 miljoen euro aan dossiers ingediend.
Momenteel staan we op ongeveer 1 jaar van de uiterste aanmeldingsdatum van 1 maart 
2025.
1. Hoeveel aanmeldingen zijn er tot nogtoe gedaan? Graag een opsplitsing per provincie.
2. De kost van de aangemelde saneringsdossiers bedroeg eind augustus ongeveer 60 
miljoen euro, maar het kabinet van de minister hield een slag om de arm door te 
melden dat het beheerorgaan nog moest oordelen of de dossiers aan alle voorwaarden 
voldeden voor uitbetaling en dat de verzekering vaak mee tussenkwam.
a) Hoeveel dossiers (cijfers per gewest) voldoen tot hiertoe (meest recente cijfer) 
aan de voorwaarden om in aanmerking te komen voor uitbetaling? Hoeveel is dat 
in verhouding tot het aantal beoordeelde aanmeldingen?
b) Voor welk bedrag (cijfers per gewest) werden er al dossiers aanvaard?
c) Voor welk bedrag (cijfers per gewest) werden er al dossiers uitbetaald?
d) Wat is de gemiddelde saneringskost per dossier? Graag opsplitsing per provincie.
Wat de communicatiecampagne betreft, werd er al een evaluatie gemaakt van de 
gevoerde communicatiecampagnes van Promaz? Wat waren de voornaamste 
conclusies? Zullen er nog bijkomende informatiecampagnes georganiseerd worden?
3. Het kabinet van de minister meldde eind augustus 2023 dat zij geen indicaties hadden 
dat het beschikbare budget ontoereikend zou zijn. De saneringskosten, die nog niet 
allemaal goedgekeurd waren, bedroegen ongeveer 60 miljoen euro. Die aanvragen 
vertegenwoordigden echter minder dan 10 procent van het geschatte aantal lekkende 
stookolietanks.
a) Blijft de minister bij de inschatting dat het beschikbare budget zal volstaan?
b) Hoeveel dossiers kunnen er op basis van de gemiddelde saneringskost vergoed 
worden met de beschikbare middelen uit BOFAS?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 420 van 5 maart 2024
van JOHAN DANEN
1. Bij Promaz zijn er tot op heden (7 maart 2024) 1332 aanvragen ingediend. 
De verdeling over de verschillende gewesten is als volgt: 61% van de aanvraagdossiers 
heeft betrekking op dossiers in het Vlaamse Gewest; 28% in het Waalse Gewest; en 
11% in het Brussels Hoofdstedelijke Gewest.
De verdere verdeling per provincie van het Vlaamse Gewest is als volgt: Antwerpen 
18%; Limburg 8%; Oost-Vlaanderen 16%; Vlaams-Brabant 12%; en West-Vlaanderen 
7%. 
2. a) Op basis van de toestand eind 2023 kunnen we volgende verdeling geven 
aangaande de status van de aanvraagdossiers: 9% betaalde de beheerskost voor 
de aanvraag niet; 10% werd onontvankelijk verklaard; 10% is in behandeling; voor 
4% is er een overeenkomst en 67% is ontvankelijk. Er zijn voor deze 
statusverdeling geen cijfers per gewest beschikbaar.
b) Als we ons baseren op het percentage ontvankelijke dossiers (67%) en de 
gemiddelde saneringskost (zie antwoord onder 2.d), dan komt dit overeen met ca. 
63,5 miljoen euro.
c) Wat de afgeronde dossiers met terugbetaling betreft, is er op dit moment reeds 
voor 4.907.925 euro uitbetaald. Er staat op dit moment nog een bedrag van 
2.433.066 euro op de planning om binnen termijn uit te betalen voor residentiële 
dossiers.
d) De gemiddelde saneringskost per dossier bedraagt 71.158 euro.
Globaal gezien wordt er telkens een verhoging van het aantal aanvragen waargenomen 
bij elke nieuwe nationale campagne. De indruk is dat de potentiële aanvrager eerder 
de kat uit de boom blijft kijken. Voor 2024 wordt de communicatiecampagne daarom 
nog geïntensifieerd en nog meer gericht op responsabilisering. In 2024 zijn er 3 
periodes voorzien met nationale tv- en radiospots. Tegelijk worden de sociale 
mediakanalen gebruikt voor de campagne. Daarnaast lopen er doorlopende 
communicaties via native advertising, direct mailing target groups (studiebureaus, 
steden en gemeenten), en vakbladen. In de advertenties wordt er ook met 
getuigenissen gewerkt. De activering wordt met toenemende urgentie richting het 
einde van de aanmeldingsperiode doorgevoerd. In januari/februari 2025 is er een 
laatste nationale radio- en tv-campagne voorzien.
3. a) Op basis van het huidige aantal aanmeldingen wordt de nodige totale kost geraamd 
op 80 tot 100 miljoen euro. 
b) Het zou gaan om ca. 1400 dossiers.
