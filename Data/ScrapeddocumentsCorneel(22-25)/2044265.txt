title: Knooppunt A12-N16-N17 - Omvorming
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2044265
thema link: https://www.vlaamsparlement.be/parlementaire-documenten/schriftelijke-vragen/1800095
SCHRIFTELIJKE VRAAG
nr. 590
van KOEN VAN DEN HEUVEL
datum: 1 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Knooppunt A12-N16-N17  -  Omvorming
Het kruispunt A12-N16 is in de spits een druk en gevaarlijk kruispunt met heel wat 
filevorming tot gevolg, voornamelijk op de N16 komende van Temse / Sint-Niklaas. Die 
filevorming leidt tot een sterke toename van het sluipverkeer door de woonkernen van 
Ruisbroek, Kalfort en Breendonk, wat de woonkwaliteit van de inwoners sterk verlaagt. 
Daarnaast is het kruispunt N16-N17 duidelijk een zwart kruispunt met jammer genoeg 
geregeld zware ongevallen. Het spreekt dan ook voor zich dat de heraanleg van het 
knooppunt A12-N16-N17 prioritair is. De voorbije decennia zijn er al verschillende studies 
uitgevoerd, maar die zijn nooit verder geconcretiseerd tot een werkelijke aanpak van het 
kruispunt. In het goedgekeurd geïntegreerd investeringsprogramma (GIP) 2023 staat de 
studie opnieuw opgenomen, dit keer in het effectief programma met nummer 
GIP004189/01. Op mijn eerdere schriftelijke vraag (nr. 139 van 20 oktober 2021) 
antwoordde de minister dat het raamcontract op dat moment in de markt werd gezet. In 
het ontwerp GIP 2024 en de doorkijk naar 2025 en 2026 staan er geen verdere acties rond 
dit punt opgenomen.
1. Welke stappen zijn er tussen oktober 2021 en heden gezet? 
2. Hoe ziet de minister het verloop van de studie opgenomen in het GIP 2023? Wanneer 
worden de resultaten verwacht? 
3. Welk budget wordt uitgetrokken voor de studie? 
4. Wat is de doelstelling van de studie? 
5. Welke prognoses stelt de minister voorop voor de effectieve uitvoering van de 
heraanleg van dit gevaarlijke kruispunt? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 590 van 1 februari 2024
van KOEN VAN DEN HEUVEL
1. Tussen oktober 2021 en december 2022 werd de startnota (verkeerskundige aspect) 
voor het deel van de A12 tussen kruispunt Duvel en de Rupeltunnel ontwikkeld en eind 
2022 goedgekeurd door alle betrokken partijen, waaronder de gemeentebesturen van 
Willebroek en Puurs-St-Amands. In datzelfde jaar werd ook een studiebureau 
geselecteerd via een raamcontract om het vervolgonderzoek uit te voeren.
Het doel van dit bureau is tweeledig. Enerzijds zal het voortbouwen op de startnota 
voor het verkeerskundige aspect en deze aanvullen met omgevingsvraagstukken zoals 
water, het groen-blauw-netwerk, fietspaden, enzovoort. Anderzijds moet het bureau 
vooruitgang boeken in het planningsproces, gezien het totale project mogelijk een 
wijziging van het Gewestelijk Ruimtelijk Uitvoeringsplan (GRUP) vereist.
Sinds maart 2023 hebben er regelmatig overlegmomenten plaatsgevonden met alle 
relevante partijen, waaronder gemeentebesturen, provincie, Vlaamse administraties 
en De Lijn. Deze bijeenkomsten behandelden diverse onderwerpen, zoals een 
terreinbezoek om de fietsbehoeften in kaart te brengen, overleg met belanghebbenden 
over mobiliteit, fietsen, ontsnippering, water en ruimtelijke aspecten. Het uiteindelijke 
doel is om te komen tot een geïntegreerd ontwerp en een startnota die multidisciplinair 
benaderd is, met nadruk op mobiliteit en draagvlak bij verschillende belanghebbenden.
2. Op dit moment wordt de studie van het knooppunt nog steeds gecombineerd met de 
studie voor de gehele zone tussen het kruispunt Duvel en de Rupeltunnel, vanwege de 
onderlinge impact van de deelzones op mobiliteit. Zodra de update van de startnota 
voor de volledige projectzone is goedgekeurd, wat gepland is in de lente van 2024, 
zullen de verschillende deelprojecten, afhankelijk van het beschikbare budget, verder 
worden uitgewerkt richting projectnota. Dit omvat ook eventuele aanpassingen aan de 
bestaande ruimtelijke uitvoeringsplannen.
3. De studie van het knooppunt zit vervat in het globaal studiecontract voor de volledige 
zone tussen kruispunt Duvel en de Rupeltunnel. Het globaal studiecontract aanbesteed 
in 2022 werd gegund voor een bedrag van 5,6 miljoen euro (incl. btw), wat het nodige 
bedrag is om de verschillende deelprojecten tot een goedgekeurde 
omgevingsvergunning te krijgen. Het reeds vastgelegde budget op het contract (GIP 
2022 + 2023) bedraagt € 650.000. 
4. De doelstelling van het deelproject komt nog steeds overeen met de reeds 
goedgekeurde startnota uit december 2022. In het kort is het nog steeds de wens om 
te komen tot een structurele verkeersveilige oplossing voor het complex, rekening 
houdend met de nood voor een veilige verbinding voor de actieve weggebruikers 
(fietsers en voetgangers) over de A12. Deze uitgangspunten blijven ook de basis in de 
actualisatie van de startnota.
Doorvertaald in concrete doelstellingen betekent dit: 
a) Het verbeteren van de verkeersveiligheid, dit door onder andere het opleggen 
van een gepast snelheidsregime en door het vereenvoudigen van de op- en 
afrittencomplexen.
b) Degelijke en betrouwbare infrastructuur garanderen, dit door het bestand te 
maken tegen piekmomenten, het garanderen van de bereikbaarheid van de 
bedrijven en van overstapmogelijkheden tussen vervoersmodi.
c) Verkeersleefbaarheid, door het vermijden van sluipverkeer, het verminderen 
van geluid en verbeteren van de luchtkwaliteit. 
d) Kansen voor de natuur in de omgeving, dit door middel van ecopassages en 
wateropvang.
5. Op dit moment is het nog niet mogelijk om prognoses te maken voor de daadwerkelijke 
uitvoering van de werken. Dit komt enerzijds door het lopende ontwerpproces, inclusief 
het planningsproces, en anderzijds door het feit dat de budgettering van de werken 
nog moet worden vastgesteld.
 
