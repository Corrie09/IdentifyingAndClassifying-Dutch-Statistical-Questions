title: Energiebesparende investeringen in zwembaden - Subsidiëring
thema: Energie
Sport
pdf link: https://docs.vlaamsparlement.be/pfile?id=2016471
thema link: https://www.vlaamsparlement.be/parlementaire-documenten/schriftelijke-vragen/1779783
SCHRIFTELIJKE VRAAG
nr. 126
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Energiebesparende investeringen in zwembaden  -  Subsidiëring
Veel gemeenten voorzien in een zwembad. Zwembaden bieden dan ook tal van voordelen. 
Zwemmen is niet enkel een levensreddende vaardigheid die volgens de eindtermen door 
scholen verplicht moet worden aangeleerd. Het is ook een populaire vrijetijdsbesteding 
zowel in clubverband als individueel. Bovendien is zwemmen een uitstekende vorm van 
lichaamsbeweging die de hele gezondheid ten goede komt. Ook zorgen zwembaden voor 
sociale interactie en gemeenschapsvorming. 
Helaas sluiten steeds meer stedelijke en gemeentelijke zwembaden wegens de hoge kosten 
die eraan verbonden zijn. Tussen 2004 en 2022 daalde het aantal zwembaden in 
Vlaanderen van 378 naar 292. Dat is een daling van maar liefst 23%. In bijna één op de 
drie gemeenten ging het zwembad dus dicht. 
Om te vermijden dat nog meer zwembaden gedwongen moeten sluiten, besloot de Vlaamse 
Regering op 7 juli 2023 negen miljoen euro vrij te maken voor een eenmalige subsidie die 
de kosten verbonden aan investeringen in energiebesparende en duurzame maatregelen 
moet dekken om op die manier de exploitatiekosten te verlagen. Eigenaars en exploitanten 
van zwembaden konden tot en met 16 oktober 2023 een subsidieaanvraag indienen. Om 
in aanmerking te komen voor de subsidie gelden evenwel minimale investeringskosten 
voor de energiebesparende investeringen van 100.000 euro, exclusief btw. 
Graag alle data in Excel beschikbaar stellen. 
1. Hoeveel eigenaars en exploitanten van zwembaden hebben een subsidieaanvraag 
ingediend? Graag een overzicht per provincie met vermelding van indiener en het 
bedrag. 
2. Hoe evalueert de minister het aantal aanvragen? Indien de minister meer aanvragen 
had verwacht, graag de redenen waarom er volgens hem minder zijn. 
3. Wat betreft de geselecteerde projecten. 
a) Graag een overzicht per provincie van de geselecteerde projecten, met een 
inhoudelijke toelichting per project voor de West-Vlaamse geselecteerde 
projecten.
b) Graag voor de andere provincies de grote krachtlijnen en trends toelichten. 
4. Kan de minister aangeven wat de redenen van niet-selectie van subsidieaanvragen 
zijn? 
5. In het subsidiereglement werd door de Vlaamse Regering ervoor gekozen om enkel 
zwembadcomplexen met ten minste één 25-meterbad in aanmerking te laten komen 
voor de subsidie. 
a) Waarom werd voor dat criterium gekozen door de Vlaamse Regering? Kunnen 
zwembadencomplexen zonder ten minste één 25-meterbad ook geen functie 
vervullen in het kader van het tekort aan zwembaden? 
b) Plant de minister nieuwe oproepen die ook voor andere zwembaden toegankelijk 
zijn?
Zo ja, graag timing en budget.
Zo niet, wat is daarvoor de motivatie?
6. In de plenaire zitting van 31 juli 2023 zei de minister: “Wat betreft de 
minimumdrempel, wordt er alleszins in het kader van de oproep voor 12 miljoen euro 
die we gaan lanceren geen minimumdrempel voorzien. Wat betreft de andere gelden, 
is de drempel 500.000 euro.” In de regeringsbeslissing van 7 juli 2023 werd evenwel 
toch in een minimumdrempel voorzien van 100.000 euro. 
Waarom werd er uiteindelijk toch voor gekozen om een minimumdrempel in te 
voeren? 
7. In de plenaire zitting van 31 juli 2023 zei de minister: “Daarom maak ik 12 miljoen 
euro vrij voor energiebesparende investeringen. Dat kan allerhande zijn maar het is 
specifiek voor zwembadinfrastructuur.” In de regeringsbeslissing van 7 juli 2023 werd 
dat bedrag evenwel beperkt tot 9 miljoen euro. 
a) Waarom heeft de Vlaamse Regering beslist om het budget te verlagen? 
b) Is 9 miljoen euro voldoende om alle in aanmerking komende aanvragen te 
subsidiëren? 
8. Plant de minister een verlenging of uitbreiding van de oproep? Zo ja, graag plan van 
aanpak, timing en budget.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 126 van 23 november 2023
van BRECHT WARNEZ
1. Ik verwijs hier graag naar het antwoord op schriftelijke vraag nr. 64.
2. Het was een succes: het aantal aanvragen heeft de verwachtingen overtroffen. In totaal 
hebben we 31 aanvragen ontvangen. De beoordeling van deze dossiers is momenteel 
wel nog lopende.
3. In december doe ik een voorstel aan de Vlaamse Regering met betrekking tot de selectie 
van de projecten.
4. Het beoordelings- en selectieproces loopt nog. 
5. a) Je hebt het meeste impact als je duidelijke keuzes maakt. De duidelijke keuze is hier: 
zwembaden die geschikt zijn voor meerdere doelgroepen (tegelijk). Het moeten 
zeker geen Olympische zwembaden zijn, maar je hebt wel een zekere lengte nodig 
als je een bad wil dat zowel op trainingsniveau voor clubs, zwemlessen voor scholen 
als voor het bredere publiek kan worden ingezet. 
b) In deze regeerperiode concentreren we de extra inspanningen en extra middelen op 
deze oproep, maar in het voorjaar van 2024 kunnen andere projecten wel nog een 
aanvraag indienen via het decreet bovenlokale sportinfrastructuur.
6. Deze ondergrens is in de subsidieaanvraag opgenomen zodat er geen 
subsidieaanvragen worden ingediend voor investeringen die op lokaal niveau zelf 
gedragen kunnen worden. Hiermee volg ik het beleid dat wordt toegepast binnen het 
decreet bovenlokale sportinfrastructuur, waar ook een minimumbedrag van toepassing 
is. 
7-8.De Vlaamse Regering zal in december over de oproep geïnformeerd worden. Ik plan 
op dit moment in deze regeerperiode geen verlenging van de projectoproep. 
