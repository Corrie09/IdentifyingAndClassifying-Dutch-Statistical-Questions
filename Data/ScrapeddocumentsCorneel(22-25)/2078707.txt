title: Tewerkstelling in de sociale economie - Wachtlijst
thema: Sociale economie
pdf link: https://docs.vlaamsparlement.be/pfile?id=2078707
thema link: https://www.vlaamsparlement.be/parlementaire-documenten/schriftelijke-vragen/1831282
SCHRIFTELIJKE VRAAG
nr. 1
van MICHIEL AWOUTERS
datum: 7 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Tewerkstelling in de sociale economie  -  Wachtlijst
In 2019 stonden meer dan 5500 personen in Vlaanderen op de wachtlijst voor een 
tewerkstelling binnen de sociale economie. 
1. Hoeveel personen worden momenteel tewerkgesteld binnen de sociale economie? 
Graag een overzicht voor de jaren 2009 tot en met 2024 en een opdeling per type 
tewerkstelling (maatwerkbedrijf, reguliere arbeidsmarkt e.d.) en provincie.
2. Hoeveel personen staan momenteel op de wachtlijst voor een tewerkstelling binnen 
de sociale economie? Graag een overzicht voor de jaren 2009 tot en met 2024 en een 
opdeling per type gewenste tewerkstelling (maatwerkbedrijf, reguliere arbeidsmarkt 
e.d.) en provincie. 
3. Uit het Vlaamse regeerakkoord blijkt dat deze regering de ambitie heeft om 1000 
nieuwe plaatsen te creëren in de sociale economie. 
Hoe worden die plaatsen gecreëerd en in welke sectoren voorziet de regering in de 
bijkomende plaatsen?
4. Hoeveel enclaves zijn er momenteel binnen het normaal economisch circuit? Hoeveel 
mensen zijn daarin tewerkgesteld? Graag een overzicht per provincie van 2019 tot nu.
5. Hoe evalueert de minister die cijfers?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 1 van 7 oktober 2024
van MICHIEL AWOUTERS
1. Als antwoord op uw vraag over de tewerkstelling binnen de sociale economie, kan ik 
u meegeven dat er op vandaag twee belangrijke tewerkstellingsmaatregelen actief 
zijn. Het betreft Maatwerk bij Collectieve Inschakeling (CMW) en Maatwerk bij 
Individuele Inschakeling (IMW, waarbij reguliere ondernemingen en zelfstandigen net 
zoals de maatwerkbedrijven een ondersteuning ontvangen bij de tewerkstelling van 
een persoon met een arbeidsbeperking).
De maatregel Maatwerk bij Collectieve Inschakeling ging van start op 1 januari 2019, 
terwijl de maatregel Maatwerk bij Individuele Inschakeling in voege ging op 1 juli 2023.
Rekening houdend met hun opstartmoment (zoals vastgelegd in de regelgeving) vindt 
u hieronder per type tewerkstelling per provincie het aantal tewerkgestelde personen. 
Voor Maatwerk bij Collectieve Inschakeling hebben deze data hun oorsprong in de 
kwartaalafrekeningen en is het meest recente beschikbare kwartaal het tweede 
kwartaal van dit jaar. Voor CMW zijn er dus enkel cijfers tot en met juni 2024, nog 
geen volledige jaarcijfers. Voor Maatwerk bij Individuele Inschakeling hebben deze 
data hun oorsprong in de aanvraagdossiers en zijn er data beschikbaar tot en met het 
derde kwartaal van dit jaar. Voor IMW zijn er dus enkele cijfers tot en met september 
2024, nog geen volledige jaarcijfers.
COLLECTIEF 
MAATWERK 
2019 
2020 
2021 
2022 
2023 2024*
West-Vlaanderen 5.793 5.806 5.957 6.113 6.325 5.978
Oost-Vlaanderen 4.714 4.764 4.948 5.026 5.197 4.758
Antwerpen 5.783 5.781 5.924 6.144 6.607 6.162
Limburg 2.787 2.775 2.941 3.038 3.268 3.028
Vlaams-Brabant 4.226 4.130 4.150 4.130 4.173 3.864
Brussels H. Gewest 228 213 256 262 375 358
Totaal 23.451 23.386 24.066 24.605 25.815 24.099
Tabel 1. Aantal werknemers in Maatwerk bij Collectieve Inschakeling. Bron: Data 
DWSE
* Data 2019-2023 op jaarbasis; 2024 enkel tot en met juni 2024 beschikbaar. Hierdoor 
is de vergelijking tussen 2024 en de voorgaande volledige jaren niet zuiver te 
interpreteren. 
2023 2024 IMW AANTAL ACTIEVE 
DOSSIERS K3 K4 K1 K2 K3
West-Vlaanderen 315 607 902 1.178 1.448
Oost-Vlaanderen 431 686 937 1.183 1.431
Antwerpen 498 826 1.175 1.521 1.895
Limburg 411 577 767 956 1.111
Vlaams-Brabant 142 265 398 518 605
Brussels H. Gewest (BHG) 106 165 224 296 357
Buiten Vlaanderen en BHG * 2 7 15 21 25
Eindtotaal 1.905 3.133 4.418 5.673 6.872
Tabel 2. Aantal goedgekeurde actieve dossiers in Maatwerk bij Individuele 
Inschakeling per kwartaal. Bron: Data DWSE
*Dossiers bij werkgevers met hoofdzetel buiten Vlaanderen en BHG, maar met 
vestigingen in Vlaanderen en BHG.
2. Wat het antwoord op de vraag over de wachtlijst voor een tewerkstelling binnen de 
sociale economie betreft, gaat het om data die specifiek vanuit de VDAB verzameld en 
gebundeld worden. Hiervoor dien ik u door te verwijzen naar collega minister Demir. 
3. Zoals afgesproken in het Vlaamse Regeerakkoord voorzie ik deze legislatuur een 
groeipad van minstens 1000 extra plaatsen in de sociale economie, voor Maatwerk bij 
Collectieve Inschakeling in Vlaanderen. 
Binnen de regelgeving Maatwerk bij Collectieve Inschakeling werd bepaald dat een 
bijkomend groeipad enkel kan worden toegekend door middel van een oproep, 
dewelke uitgevoerd dient te worden volgens de in de regelgeving van CMW opgenomen 
modaliteiten. 
De procedure voor toekenning van werkondersteunende maatregelen (groeipad) is 
beschreven in artikel 26 van het uitvoeringsbesluit van de maatregel ‘Maatwerk bij 
Collectieve Inschakeling’ en bepaalt dat de minister na advies van de Adviescommissie 
Sociale Economie de verdelingscriteria en de prioriteitscriteria bepaalt. De minister 
deelt vervolgens de oproep mee aan de Vlaamse Regering.
4. Op basis van rapportage door maatwerkwerkbedrijven kan ik u meegeven dat er op 
dit moment 788 enclave-overeenkomsten lopende zijn. De evolutie van het aantal 
lopende enclave-overeenkomsten vindt u hieronder. Gezien enclavewerk vaak flexibel 
wordt ingezet (verschillende omvang), kan niet worden aangegeven hoeveel mensen 
exact actief zijn in deze tewerkstellingsvorm. Op basis van de lopende overeenkomsten 
kan gesteld worden dat gemiddeld 4 tot 8 personen binnen een enclave aan het werk 
zijn, aldus het Departement Werk en Sociale Economie. Voor het jaar 2024 zijn er nog 
geen volledige jaarcijfers beschikbaar.
ENCLAVES 2019 2020 2021 2022 2023
West-Vlaanderen 94 106 121 133 154
Oost-Vlaanderen 57 75 100 158 219
Antwerpen 94 107 127 149 209
Limburg 26 33 40 53 68
Vlaams-Brabant 31 43 52 61 80
Brussels H. Gewest 5 8 11 14 19
Buiten Vlaanderen en 
BHG 5 5 5 7 7
Totaal 312 377 456 575 756
Tabel 3. Aantal lopende overeenkomsten. Bron: Data DWSE 
Noot: Data op basis van rapportering door maatwerkbedrijven
5. Maatwerk bij Collectieve Inschakeling en Maatwerk bij Individuele Inschakeling zijn de 
twee speerpunten in mijn beleid m.b.t. de sociale economie. Beide versterken de 
tewerkstellingskansen voor personen met een arbeidsbeperking en dat is ook de 
ambitie in het nieuwe Vlaamse Regeerakkoord. Beide maatregelen zijn complementair 
aan elkaar en zijn ook de uitgelezen instrumenten om de wisselwerking tussen sociale 
en reguliere economie te versterken. Enclaves spelen hierin een belangrijke rol. Het is 
een gepaste werkvorm om de tewerkstelling van personen met een arbeidsbeperking 
mogelijk te maken. Ze wakkeren bovendien de bereidheid bij maatwerkers aan om 
waar mogelijk de sprong naar de reguliere economie te wagen. Daarnaast laten 
enclaves de reguliere economie kennismaken met de tewerkstelling van maatwerkers 
en werkgevers en overtuigen zo ook van het potentieel van deze doelgroep.
