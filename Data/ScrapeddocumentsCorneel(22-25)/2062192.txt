title: Busstroken - Signalisatie voor Diensten Aangepast Vervoer (DAV's) en flexplusvervoer (2)
thema: Mobiliteit en Verkeer
pdf link: https://docs.vlaamsparlement.be/pfile?id=2062192
thema link: https://www.vlaamsparlement.be/parlementaire-documenten/schriftelijke-vragen/1814101
SCHRIFTELIJKE VRAAG
nr. 788
van KATRIEN SCHRYVERS
datum: 20 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Busstroken  -  Signalisatie voor Diensten Aangepast Vervoer (DAV's) en flexplusvervoer 
(2)
Al sinds 2015 vraag ik om ook de auto’s van de DAV’s toe te laten op de busstroken. Die 
diensten brengen mensen die minder mobiel zijn en daardoor geen gebruik kunnen maken 
van het geregeld openbaar vervoer of een gewone taxi, van punt A naar punt B. In 
tegenstelling tot het geregeld openbaar vervoer of taxi’s mochten ze lange tijd geen 
gebruikmaken van de busstroken. Dat kost natuurlijk meer tijd, waardoor de DAV’s minder 
mensen kunnen vervoeren.
In antwoord op mijn schriftelijke vraag nr. 66 van 10 oktober 2023 stelde de minister dat 
de interpretatie van het koninklijk besluit (KB) van 12 maart 2023 het gebruik van de 
busstroken door de DAV’s mogelijk maakt, op voorwaarde dat daarvoor bijkomende 
signalisatie wordt geplaatst. Die moet niet alleen worden aangebracht op de voertuigen 
van de DAV’s zelf, wat in de praktijk meestal al het geval is, maar ook op de busstroken.
In antwoord op mijn schriftelijke vraag nr. 381 van 12 december 2023 vernam ik dat er 
nog geen gewestwegen voorzien waren van de nodige signalisatie, en dat het Agentschap 
Wegen en Verkeer (AWV) alleen naar aanleiding van vragen en in samenwerking met De 
Lijn per locatie zou bekijken of de aanpassing van de signalisatie kan.
Er wordt dus blijkbaar verwacht dat de DAV’s, die vooral draaien op vrijwilligers, zelf het 
initiatief nemen om de locaties aan te geven. Het is mijns inziens toch aan Vlaanderen om 
de dienstverlening voor mensen die geen gebruik kunnen maken van het geregeld 
openbaar vervoer evenwaardig te maken aan het reguliere bus- en tramvervoer. Mobiel 
zijn is immers een belangrijke voorwaarde tot inclusie en de DAV’s doen daarin onmisbaar 
werk.
1. Welke stappen zal de minister zetten om zo snel mogelijk te voorzien in de signalisatie 
langs gewestwegen om ervoor te zorgen dat de wagens van de DAV’s gebruik kunnen 
maken van de busstroken?
2. Als de minister toch vindt dat dat op vraag moet gebeuren, hoe zal zij de DAV’s 
informeren over de nieuwe signalisatie en de procedure die zij moeten volgen om een 
aanvraag te doen voor signalisatie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 788 van 20 maart 2024
van KATRIEN SCHRYVERS
Zoals vermeld in het antwoord op schriftelijke vraag nr. 381 van 12 december 2023, staat 
AWV ervoor open om locatiegewijs aanpassingen van de signalisatie ten voordele van de 
DAV’s te bekijken, als het agentschap daarover vragen ontvangt voor concrete trajecten. 
Indien een DAV een aanvraag wil indienen, kan die daarvoor contact opnemen met AWV.
