title: Deontologische code Vlaamse administratie - Objectiviteit
thema: Vlaamse administratie
pdf link: https://docs.vlaamsparlement.be/pfile?id=2042888
thema link: https://www.vlaamsparlement.be/parlementaire-documenten/schriftelijke-vragen/1799233
SCHRIFTELIJKE VRAAG
nr. 129
van ROBRECHT BOTHUYNE
datum: 30 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Deontologische code Vlaamse administratie  -  Objectiviteit
De omzendbrief Deontologische code die dateert van 6 juli 2011 en geldig is voor de 
personeelsleden van de diensten van de Vlaamse overheid, de gouverneurs, de 
arrondissementscommissarissen en de gewestelijke ontvangers, geeft weer volgens welke 
principes, regels en afspraken de personeelsleden moeten werken. Dat is nodig om een 
kwalitatieve en objectieve dienstverlening te garanderen.
De objectiviteit staat centraal. Er staat letterlijk: “U probeert zo veel mogelijk te 
voorkomen dat privé-belangen de objectiviteit van uw taakuitoefening kunnen 
beïnvloeden. Dat is bijvoorbeeld het geval als u zelf of via een tussenpersoon belangen 
hebt in bedrijven of organisaties die in uw functie moet beoordelen bij een administratieve 
procedure. Als zo een situatie zich toch voordoet, brengt u uw chef op de hoogte en geeft 
u het dossier door aan een collega.”
Ondanks de duidelijke regels, zijn er soms situaties die vragen oproepen.
1. Hoeveel personeelsleden hebben in 2021-2022-2023 aan hun chef meegedeeld dat ze 
belangen hebben in bedrijven of organisaties die een objectief beoordelingsvermogen 
in de weg kunnen staan? Graag totaalaantal per jaar en opgave van de entiteit waar 
het personeelslid deel van uitmaakt.
2. Wat is de top 10 van bedrijven/organisaties die een objectief beoordelingsvermogen 
in de weg staan? Graag met opgave van de Vlaamse entiteit van voorkomen.
3. Hoeveel van bovenstaande personeelsleden hadden in 2021-2022-2023 niet de nodige 
objectiviteit en moesten, na consult bij hun chef, het betreffende dossier doorgeven 
aan een collega? Graag totaalaantal overgedragen dossiers per jaar en entiteit waar 
het personeelslid deel van uitmaakt.
4. Wat gebeurt er wanneer een personeelslid niet de nodige aandacht heeft gegeven aan 
de deontologische code? Welke maatregelen kan de directe chef dan nemen? En wat 
is de timing na het ontdekken van een overtreding van de deontologische code en het 
doorvoeren van een maatregel?
5. Er zijn ook personeelsleden die zich niet houden aan de deontologische code.
a) Op welke manier kunnen onregelmatigheden naar voren komen? Hoe komen ze 
de directe chef of toezichthouder ter ore?
b) Hoe worden degenen die spreekplicht hebben beschermd?
c) Welke procedure moet doorlopen worden?
6. Wat zijn de maatregelen die de directe chef of de overkoepelende toezichthouder kan 
nemen voor personeelsleden die niet aangaven dat zij een dubbel belang dienden?
7. Hoeveel personeelsleden gaven in 2021-2022-2023 niet aan dat zij een belang hadden 
in een bedrijf of organisatie dat hun objectief beoordelingsvermogen kan aantasten? 
Graag totaalaantal per jaar en opgave van entiteit waar het personeelslid deel van 
uitmaakt.
8. Welke maatregelen werden in 2021-2022-2023 genomen door de chef of 
toezichthouder voor personeelsleden die zich niet hielden aan de aangifte van 
tegenstrijdig belang bij een organisatie/bedrijf en het te behandelen dossier? Graag 
de top 5 van maatregelen per jaar.
9. Hoe kijkt de minister aan tegen de overtredingen van de deontologische code? Welke 
evolutie ziet de minister?
Deze vraag werd gesteld aan de ministers Jan Jambon (132), Gwendolyn Rutten (129)
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 129 van 30 januari 2024
van ROBRECHT BOTHUYNE 
1-3.Zoals u in uw vraagstelling aangeeft dienen personeelsleden van de Vlaamse overheid 
privé-belangen die de objectieve beoordeling van hun taakuitvoering in de weg staan, 
te melden bij hun leidinggevende, waarna een collega het onderliggende dossier 
opneemt.
De Vlaamse overheid schenkt vertrouwen aan haar personeelsleden en 
leidinggevenden om op deze manier (de schijn van) belangenvermenging te 
vermijden. De aard van belangen is zo uiteenlopend en veranderlijk dat de 
meerwaarde van een centrale registratie niet in verhouding zou staan met de kosten 
die hiermee gepaard gaan. 
Het Agentschap overheidspersoneel ondersteund deze preventieve aanpak wel 
centraal via een website die concrete voorbeelden bevat over de toepasselijke 
deontologische rechten en plichten, alsook via de organisatie van dilemmatrainingen. 
Daarnaast ondersteunt het Agentschap Overheidspersoneel de entiteiten in hun 
specifieke aanpak om integriteit te bevorderen met onder meer modellen, opleidingen 
en handleidingen. Meer informatie is terug te vinden op de volgende webpagina:
https://www.vlaanderen.be/intern/personeel/integriteit.
De Vlaamse overheid voorziet daarnaast ook in een centraal toetsings- en 
aanvraagsysteem voor cumulaties binnen de diensturen. Cumulatie gaat over alle 
‘nevenactiviteiten’ die personeelsleden doen, naast hun werk bij de Vlaamse overheid. 
Deze mogen immers niet tot belangenvermenging of een schijn van partijdigheid 
leiden en moeten verenigbaar zijn met de taken bij de Vlaamse overheid. Voor 
nevenactiviteiten binnen de diensturen moet een personeelslid een formele 
cumulaanvraag indienen. Op de volgende webpagina wordt verder toegelicht hoe de 
Vlaamse overheid omgaat met nevenactiviteiten, welke toetsingsvragen hierbij 
relevant zijn en hoe personeelsleden een cumulaanvraag indienen:
https://www.vlaanderen.be/intern/bijberoep-en-andere-activiteiten-cumulatie.
Aanvragen van cumulatie binnen de diensturen worden geregistreerd in het centrale 
personeelsregistratiesysteem (Vlimpers). In de jaren 2021, 2022 en 2023 werden in 
totaal 206 aanvragen ingediend, waarvan 8 afgekeurd. De nadruk van dit systeem ligt 
op bewustwording en inhoudelijke toetsing. Er worden geen specifieke bedrijven of 
organisaties geregistreerd.
4-6.Het is van belang om te benadrukken dat objectiviteit een kernwaarde is van de 
Vlaamse overheid binnen het ruimere integriteitsbeleid. In eerste instantie is dit een 
preventief beleid.
Binnen de Vlaamse overheid zijn er wel diverse kanalen waar personeelsleden terecht 
kunnen met meldingen, klachten of integriteitsvraagstukken. Een overzicht is terug te 
vinden op de volgende webpagina:
https://www.vlaanderen.be/intern/personeel/meldingen-en-klachten.
In verregaande gevallen kunnen personeelsleden gebruik maken van de 
klokkenluidersregeling. Deze regeling voorziet de mogelijkheid om anoniem te melden, 
alsook een vergaande bescherming tegen represailles. Meer informatie over de 
klokkenluidersregeling voor de Vlaamse overheid is terug te vinden op de volgende 
webpagina:
https://www.vlaanderen.be/uw-overheid/werking-en-structuur/hoe-werkt-de-
vlaamse-overheid/klokkenluidersregeling-vlaamse-overheid. 
Er zijn verschillende sancties mogelijk ingeval van een integriteitsschending aan het 
licht komt. Statutaire personeelsleden kunnen gesanctioneerd worden via een 
tuchtstraf. Contractuele personeelsleden kunnen gesanctioneerd worden via een 
terechtwijzing, blaam of ontslag. Meer informatie is terug te vinden op de volgende 
webpagina:
https://www.vlaanderen.be/intern/gevolgen-van-integriteitsschendingen.
7-8.De leidend ambtenaren dragen de verantwoordelijkheid voor het implementeren van 
het integriteitsbeleid binnen hun entiteit. Het is hun taak ervoor te zorgen dat de 
entiteit en haar personeelsleden steeds op een integere en dus ook objectieve wijze 
handelen. In iedere entiteit is ook een contactpersoon integriteit aangeduid die de 
leidend ambtenaar ondersteunt bij het vormgeven van het integriteitsbeleid.
9. Overtredingen van de deontologische code zijn uiteraard niet aanvaardbaar. Daarom 
blijf ik ook inzetten op een sterk en toekomstgericht integriteitsbeleid voor de Vlaamse 
overheid. Een beleid dat steunt op onder meer volgende principes: 
- Een combinatie van bewustwording, ondersteuning én controle;
- Een integriteitsexpert in elke entiteit; 
- Bijzondere aandacht voor kwetsbare functies;
- Sterke en zichtbare meldings- en advieskanalen;
- Anticiperen op toekomstige ontwikkelingen.
Het daarbij belangrijk om dit beleid geregeld opnieuw onder de aandacht te brengen, 
daarom heb ik deze legislatuur nog een omzendbrief hierover gepland.
