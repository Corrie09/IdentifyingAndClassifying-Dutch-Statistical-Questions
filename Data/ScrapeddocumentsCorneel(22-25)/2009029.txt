title: Toerisme Vlaanderen - Steekproeven boekingsplatformen
thema: Toerisme
pdf link: https://docs.vlaamsparlement.be/pfile?id=2009029
thema link: https://www.vlaamsparlement.be/parlementaire-documenten/schriftelijke-vragen/1771912
SCHRIFTELIJKE VRAAG
nr. 63
van EMMILY TALPE
datum: 17 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  -  Steekproeven boekingsplatformen
Met het Logiesdecreet wordt aan verschillende boekingsplatformen de verplichting 
opgelegd om gegevens over hun logiesaanbod te delen. In 2021 werd bijkomend in dat 
kader een samenwerkingsovereenkomst gesloten tussen Toerisme Vlaanderen en Airbnb. 
Die bepaalt dat Airbnb op vraag van Toerisme Vlaanderen specifieke logiesgegevens zal 
delen van verhuurders in de buurt van bijvoorbeeld een evenement of festival. Een 
dergelijke steekproef zou tot zes keer per jaar herhaald kunnen worden.
In oktober maakte de minister al de resultaten bekend voor de steekproeven naar 
aanleiding van het festival Tomorrowland in Boom bij boekingsplatformen als Booking, 
Belvilla en Airbnb. Bijna de helft van de logies die toen gecontroleerd werden, zijn na 
controle door Toerisme Vlaanderen stopgezet. Zes op tien logies waren niet in orde. De 
resultaten tonen aan dat het goed is dat Toerisme Vlaanderen blijft inzetten op controles 
en kort op de bal speelt.
Nog in de zomer controleerde Toerisme Vlaanderen ook in de buurt van Oudenaarde 
(Ronde van Vlaanderen), Dessel (Graspop), Veurne (Rotorwold), Heuvelland (Dranouter 
Festival) en Hasselt (Pukkelpop). Algemeen zouden vier op tien uitbaters niet in orde zijn 
met de voorwaarden van het Logiesdecreet.
1. Kan de minister aangeven hoeveel logies gecontroleerd werden per festival?
2. Kan de minister per festival en in totaal aangeven hoeveel logies niet in orde waren, 
zowel in absolute aantallen als in percentages?
3. Kan de minister per festival en in totaal aangeven hoeveel logies, zowel in absolute 
aantallen als in percentages, onmiddellijk stopgezet moesten worden?
4. Kan de minister per festival en in totaal aangeven hoeveel logies uiteindelijk zijn 
stopgezet na de controle, zowel in absolute aantallen als in percentages?
5. Op welke manier worden de logies die nu niet in orde zijn verder opgevolgd in de 
toekomst?
6. Welke algemene conclusies en/of beleidsaanbevelingen kunnen Toerisme Vlaanderen 
en de minister trekken uit deze resultaten?
7. Worden de resultaten ook besproken met de betrokken lokale besturen?
8. Weet Toerisme Vlaanderen al welke locaties volgend jaar gecontroleerd zullen worden 
aan de hand van steekproeven?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 63 van 17 oktober 2023
van EMMILY TALPE
1. In totaal werden tijdens de 6 steekproeven 621 logies gecontroleerd of ze:
a) aangemeld waren, en 
b) beschikten over het verplichte brandveiligheidsattest.
In onderstaande tabel vindt u de opsplitsing per festival/gemeente van het aantal 
gecontroleerde logies en van de resultaten van de verschillende steekproeven.
steekproef Oudenaarde Dessel Veurne Boom Heuvelland Hasselt
aantal gecontroleerde 
logies 91 23 17 269 33 188
logies aangemeld, 
erkend, niet meer in 
uitbating of geen 
toeristisch logies81
(89%)9
(39%)12
(70%)109
(41%)29
(88%)134
(71%)
logies aangemeld na 
contact met Toerisme 
Vlaanderen1
(1%) 2
(9%)2
(12%)23
(8%)0 7
(4%)
logies (tijdelijk) 
stopgezet na contact 
met Toerisme 
Vlaanderen9
(10%)12
(52%)3
(18%)130
(48%)4
(12%)47
(25%)
gedwongen 
stopzettingsbevel door 
Toerisme Vlaanderen0 0 0 7
(3%)0 0
2. Ik verwijs naar de tabel in het antwoord op vraag 1. 
Ik wil benadrukken dat de meerderheid (60%) van de gecontroleerde uitbaters in orde 
was met de voorwaarden van het logiesdecreet. Slechts 40%, te weten 347 uitbaters, 
bleek niet in orde.
Hiervan heeft een deel (35 niet-aangemelde logies) zich onmiddellijk aangemeld en 
bezorgde ook het brandveiligheidsattest aan Toerisme Vlaanderen nadat hierop 
gewezen werd.
3. Ik verwijs de tabel in het antwoord op vraag 1. 
205 logiesuitbaters zetten hun logiesuitbating zelf tijdelijk of definitief stop na contact 
met Toerisme Vlaanderen. 
Slechts in een heel beperkt aantal gevallen (7 Boomse logies) diende tot een 
gedwongen stopzetting te worden overgegaan omdat deze logies ondanks 
verschillende aanmaningen hun logies online bleven aanbieden.
4. Ik verwijs naar de tabel in het antwoord op vraag 1 en naar het antwoord op vraag 3.
5. Toerisme Vlaanderen blijft deze uitbatingen verder opvolgen om te controleren dat ze 
pas terug aangeboden worden aan toeristen als ze ook voldoen aan de voorwaarden 
van het logiesdecreet.
6. De resultaten verschillen sterk van steekproef tot steekproef:
- In Dessel en Boom bleek slechts een minderheid (40%) in orde met het 
logiesdecreet;
- In Veurne en Hasselt bleek 70% van de gecontroleerde logies in orde;
- In Oudenaarde en Heuvelland was zelfs bijna 90% in overeenstemming.  
Over het algemeen is er weinig weerstand tegen de gecontroleerde voorwaarden. Het 
merendeel van de uitbaters die niet beschikten over een brandveiligheidsattest voor 
hun uitbating zette bijna onmiddellijk zelf de uitbating stop (al dan niet tijdelijk). 
Slechts in 7 gevallen moest Toerisme Vlaanderen een officieel stopzettingsbevel geven. 
Deze resultaten bevestigen dat we de juiste keuzes hebben gemaakt met het 
logiesdecreet en dat de uitvoering over het algemeen goed loopt.
Samen met de boekingsplatformen moeten we blijven inzetten op informeren en 
sensibiliseren over de voorwaarden van het logiesdecreet.  
Daarnaast moeten we blijven inzetten op deze controles en steekproeven en, zoals u 
aangeeft, kort op de bal blijven spelen. De resultaten in Dessel en Boom tonen dit aan. 
Deze acties werpen hun vruchten af. We plannen volgend jaar dan ook opnieuw 
dergelijke steekproeven.
7. De steden en gemeenten waarmee Toerisme Vlaanderen contact had over of tijdens 
de steekproeven werden geïnformeerd over de resultaten.
8. Neen, hierover is nog geen definitieve beslissing genomen. Maar steden of gemeenten 
die geïnteresseerd zijn in een samenwerking hierrond kunnen zich steeds melden bij 
Toerisme Vlaanderen.
