title: Fluvius - Uitbetaling forfaitaire vergoeding
thema: Energie
pdf link: https://docs.vlaamsparlement.be/pfile?id=2078709
thema link: https://www.vlaamsparlement.be/parlementaire-documenten/schriftelijke-vragen/1836152
SCHRIFTELIJKE VRAAG
nr. 28
van ROBRECHT BOTHUYNE
datum: 24 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Fluvius  -  Uitbetaling forfaitaire vergoeding
Fluvius voorziet conform het Energiedecreet in een forfaitaire vergoeding bij een aantal 
gevallen van ‘hinder’ op het distributienet. Zo heeft een gedupeerde recht op een 
vergoeding bij laattijdige (her)aansluiting en in geval van een niet-geplande 
stroomonderbreking met technische oorzaak van minstens vier uur. De Vlaamse Regering 
bepaalt, na advies van de Vlaamse Regulator van de Elektriciteits- en Gasmarkt (VREG), 
de voorwaarden en de procedure tot indiening van de aanvraag van de vergoeding. In het 
geval van langdurige stroomonderbreking moet de netgebruiker de aanvraag voor de 
vergoeding binnen dertig kalenderdagen zelf indienen bij de distributienetbeheerder. Het 
gaat enkel om stroomonderbrekingen die niet op voorhand werden aangekondigd.
De vergoeding bedraagt 35 euro voor een gezin, voor elke bijkomende periode van vier 
uur komt daar 20 euro bij. Die bedragen worden verdubbeld als de onderbreking 
plaatsvindt in de winterperiode (van 1 december tot 1 maart); afhankelijk van de 
weersomstandigheden kan die periode verlengd worden.
Voor de niet-huishoudelijke netgebruiker bedraagt de vergoeding 20% van het bedrag 
overeenkomstig de distributiekosten voor de maand die voorafgaat aan de maand waarin 
de onderbreking zich heeft voorgedaan, met een minimum van 35 euro. Dat bedrag wordt 
vermeerderd met de helft van het bedrag, met een minimum van 20 euro, voor elke 
bijkomende periode van vier uur. Ook daarbij geldt dat de genoemde bedragen jaarlijks 
geïndexeerd worden.
De vergoedingsplicht geldt niet in geval van een onderbreking als gevolg van een 
noodsituatie of overmacht, zoals omschreven in de technische reglementen.
1. Kan de minister een inschatting geven van het aantal keren dat er in Vlaanderen een 
onaangekondigde stroomonderbreking was in 2021, 2022, 2023 en eerste zes 
maanden van 2024? Graag totaalaantal keren per jaar en opdeling naar:
a) provincie;
b) gemiddelde duurtijd van de onderbreking;
c) huishoudelijke gebruiker / niet-huishoudelijke gebruiker. 
2. Kan de minister een inschatting geven van het aantal keren dat er in Vlaanderen een 
laattijdige (her)aansluiting voorgevallen is in de jaren 2021, 2022, 2023 en eerste zes 
maanden van 2024? Graag totaalaantal keren per jaar en opdeling naar:
a) provincie;
b) gemiddelde duurtijd / wachttijd van (her)aansluiting; 
c) huishoudelijke gebruiker / niet-huishoudelijke gebruiker. 
3. Kan de minister een overzicht geven van het aantal aangevraagde vergoedingen in 
2022, 2023 en eerste zes maanden van 2024? Graag totaalbedrag per jaar en opdeling 
naar:
a) provincie; 
b) ongeplande onderbreking / laattijdige (her)aansluiting; 
c) huishoudelijke gebruiker / niet-huishoudelijke gebruiker. 
4. Kan de minister een overzicht geven van het aantal geweigerde vergoedingen in 2022, 
2023 en eerste zes maanden van 2024? Graag totaalbedrag per jaar en opdeling naar:
a) provincie;
b) ongeplande onderbreking / laattijdige (her)aansluiting; 
c) huishoudelijke gebruiker / niet-huishoudelijke gebruiker. 
5. Graag de top 3 van redenen van weigering van vergoeding per jaar. 
6. Kan de minister een overzicht geven van het aantal uitgekeerde/toegekende 
vergoedingen in 2022, 2023 en eerste zes maanden van 2024? Graag totaalbedrag 
per jaar en opdeling naar:
a) provincie; 
b) huishoudelijke gebruiker / niet-huishoudelijke gebruiker;
c) ongeplande onderbreking / laattijdige (her)aansluiting. 
7. Welk aandeel van de aanvragen tot compensatie was gegrond? Graag per jaar. 
8. Hoe kijkt de minister naar bovenstaande cijfers over de jaren heen en dat vanaf 2021 
tot nu? Waar kan en zal er worden bijgestuurd? Met inzet van welke middelen? 
9. Hoe staat de minister tegenover een automatische toekenning van de vergoeding door 
Fluvius op basis van hun eigen gegevens over laattijdige (her)aansluitingen en 
stroomonderbrekingen? In gevallen die niet door Fluvius worden gevat kan door de 
getroffene daarnaast nog steeds zelf een aanvraag worden ingediend.
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 28 van 24 oktober 2024
van ROBRECHT BOTHUYNE
1. In de tabellen in bijlage 1 zijn de onderbrekingscijfers per DNB op het laagspannings- 
en middenspanningsdistributienet te vinden, zoals deze door Fluvius worden 
gerapporteerd aan de VREG. De huishoudelijke klanten zijn vnl. aangesloten op het 
laagspanningsnet en de niet-huishoudelijke op het middenspanningsnet.
2. Fluvius streeft ernaar om zoveel mogelijk in overleg met de klant de gewenste datum 
voor de (her)aansluiting vast te leggen. Daarbij houdt Fluvius rekening met een aantal 
factoren: 
•In dossiers waar er een onderboring, een netuitbreiding of een spanningswijziging 
moet uitgevoerd worden, zal de doorlooptijd langer zijn. We informeren de klant 
over de benodigde termijn om deze werken uit te voeren en spreken een 
aansluitdatum af. Deze aanpak is conform Art. 2.2.39 uit het Technisch Reglement 
voor de Distributie van Elektriciteit in het Vlaamse Gewest (TRDE).  
•De klant is zelf vaak vragende partij om de aansluiting buiten de wettelijke termijn 
te realiseren, bv. omdat de bouwwerkzaamheden niet tijdig klaar zijn. Ook in die 
dossiers zal de doorlooptijd dus langer zijn, maar zonder probleem want in 
samenspraak met de klant. 
Fluvius geeft aan dat het moeilijk is om algemene cijfers rond laattijdige 
(her)aansluitingen te bezorgen gezien deze dossiers geval per geval met de klant 
besproken worden. De vraag daarbij is wat er als “laattijdig” kan beschouwd worden? 
De beste inschatting van het aantal effectief laattijdige (her)aansluitingen kan volgens 
Fluvius verkregen worden op basis van de klachten m.b.t. het niet respecteren van 
termijnen. Deze cijfers zijn terug te vinden in de tabel in bijlage 2.  
Voor 2024 heeft Fluvius nog geen gegevens beschikbaar. Verder is er ook geen 
opsplitsing tussen huishoudelijk/niet-huishoudelijk.
In 2024 bedraagt de gemiddelde doorlooptijd voor aansluitingen 23 werkdagen. De 
mediaan is 18 werkdagen. Maar verwijzend naar bovenstaande argumentatie kunnen 
we op basis van deze gemiddelde cijfers dus geen conclusies trekken m.b.t. de 
laattijdigheid van de aansluitingen.  
3. De cijfers m.b.t. het aantal aangevraagde vergoedingen zijn te vinden in de tabel in 
bijlage 3. Er wordt een onderverdeling gemaakt tussen de vergoedingen in het kader 
van een langdurige onderbreking en laattijdige (her)aansluiting.
4. De cijfers m.b.t. het aantal geweigerde vergoedingen zijn te vinden in de tabel in bijlage 
3. Er wordt een onderverdeling gemaakt tussen de vergoedingen in het kader van een 
langdurige onderbreking en laattijdige (her)aansluiting.
5. De top 3 van redenen voor de weigering van een vergoeding is ieder jaar dezelfde. 
Voor langdurige onderbrekingen is dit de top 3: 
•Onontvankelijke aanvraag; 
•Noodsituatie of overmacht; 
•Andere: dubbele aanvraag, geplande onderbreking, geen onderbreking op de 
aansluiting 
Voor laattijdige (her)aansluitingen is dit de top 3: 
•Onontvankelijke aanvraag (geen sprake van laattijdigheid); 
•Laattijdige indiening van de aanvraag; 
•Andere: dubbele aanvraag, foutieve aanvraag (in geval van een schadedossier) 
6. De cijfers m.b.t. het aantal uitgekeerde/toegekende vergoedingen zijn te vinden in de 
tabel in bijlage 3. Er wordt een onderverdeling gemaakt tussen de vergoedingen in het 
kader van een langdurige onderbreking en laattijdige (her)aansluiting.
7. De cijfers over het aandeel van de aanvragen waarvoor de compensatie gegrond was 
zijn eveneens opgenomen in bijlage 3.
8. Uit de cijfers blijkt dat er een lichte stijging is van het aantal langdurige onderbrekingen 
en de gemiddelde duur van deze onderbrekingen. Volgens Fluvius is deze stijging 
gedeeltelijk te verklaren door een hoger aantal wegen- en rioleringswerken in 2023. 
Ook de schade door derden aan de netten is toegenomen ten gevolge van wegenwerken 
en werken voor fiberverbindingen.  
In juni 2024 legde de VREG de tariefmethodologie voor 2025-2028 vast. Deze voorziet 
ook in een aantal financiële incentives voor de distributienetbeheerders. Een van deze 
incentives is de frequentie en duur van de onderbrekingen. Deze incentive zou de 
distributienetbeheerders ertoe moeten aanzetten om de betrouwbaarheid van de 
distributienetten op peil te houden en het aantal ongeplande onderbrekingen van de 
stroom- of gastoevoer te beperken.
9. Het is niet aangewezen om over te stappen naar een automatische toekenning van de 
vergoeding bij langdurige onderbrekingen en laattijdige (her)aansluitingen. In beide 
type dossiers is immers een geval per geval behandeling noodzakelijk. 
In het geval van een langdurige onderbreking weet Fluvius niet altijd welke 
netgebruikers effectief waren getroffen en of ze daadwerkelijk last hebben 
ondervonden van de stroomonderbreking.
In het geval van laattijdige (her)aansluiting moet Fluvius dossier per dossier nagaan of 
de termijn al-dan-niet op vraag van de klant zelf werd verlaat, alsook nakijken welke 
complexiteit er bij de aansluitingswerken kwam kijken. 
Indien Fluvius beide procedures zou automatiseren, is er een risico dat heel wat 
nutteloze betalingen uitgevoerd worden, hetgeen zal leiden tot een verhoging van de 
kosten voor de netbeheerder. Het is daarom aangewezen dat het initiatief bij de klant 
blijft.  
Bovendien helpt een geval per geval behandeling om bijkomende inzichten te 
verkrijgen in het gebeurde en stimuleert het Fluvius om gepaste maatregelen te nemen 
om de dienstverlening te optimaliseren.
BIJLAGEN
1.Onderbrekingscijfers per DNB op het laagspannings- en middenspanningsdistributienet
2.Klachten m.b.t. het niet respecteren van termijnen
3.Aantal uitgekeerde en toegekende vergoedingen
