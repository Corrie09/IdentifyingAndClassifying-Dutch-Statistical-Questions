title: Busvervoer De Lijn Temse/Bornem - Gevolgen nieuwe vervoersplannen
thema: Mobiliteit en Verkeer
pdf link: https://docs.vlaamsparlement.be/pfile?id=2052149
thema link: https://www.vlaamsparlement.be/parlementaire-documenten/schriftelijke-vragen/1804079
SCHRIFTELIJKE VRAAG
nr. 690
van ELS ROBEYNS
datum: 20 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Busvervoer De Lijn Temse/Bornem  -  Gevolgen nieuwe vervoersplannen
Verschillende reizigers van De Lijn, die zich verenigen in de interregionale werkgroep ‘Haal 
De Lijn over de Brug’, trekken in een schrijven aan de alarmbel. Ze deelden hun grieven 
al met de vervoerregio’s Waasland, Mechelen en de gemeentebesturen van Temse en 
Bornem, maar tot nog toe zonder positief gevolg. 
Door de nieuwe vervoersplannen van De Lijn is het vanuit de gemeenten Bornem en Puurs 
nauwelijks nog mogelijk om met het kernnet de gemeenten Temse, Kruibeke en de stad 
Antwerpen te bereiken. De Schelde zou er fungeren als een ‘harde grens’ tussen de 
vervoerregio’s Waasland en Mechelen. En ook de treinverbinding over de Schelde, waarin 
momenteel maar om het uur voorzien wordt, biedt geen antwoord aan het woon-
werkverkeer tussen beide regio’s.
1. Is het mogelijk om in een aansluiting te voorzien tussen het Hoppinpunt ‘Station 
Temse’ en de kernnetverbinding Temse-Antwerpen Linkeroever? 
Zo ja, wanneer zouden die aanpassingen gebeuren? 
Zo niet, om welke reden kan er niet in een aansluiting voorzien worden? Waar knelt 
het schoentje?
2. De NMBS stelde in een eerdere reactie dat een aanvullend busnet naast de spoorlijn 
over de Schelde eventueel voor een oplossing zou kunnen zorgen voor het woon-
werkverkeer tussen de twee oevers. 
Was er daarover al overleg tussen de NMBS en De Lijn?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 690 van 20 februari 2024
van ELS ROBEYNS
1. De Lijn meldt mij dat er geen mogelijkheid is om de kernnetverbinding Sint-Niklaas-
Temse-Antwerpen Linkeroever te laten afwijken van het huidige traject om de halte 
Temse station aan te doen. Als De Lijn van de reisweg zou afwijken, dan kan deze 
hoogfrequente lijn de cadans (om de 20’) niet aanhouden. Daarnaast blijkt uit diverse 
onderzoeken dat de meeste reizigers doorgaande reizigers zijn.
De huidige halte voor overstap van deze hoogfrequente lijn is de halte Vrijheidsstraat. 
Die ligt op 350 meter wandelafstand van het station. Voor wie moeilijk ter been is, 
biedt het flexvervoer een oplossing, ook tot in Bornem.
Hoewel De Lijn en de Vervoerregio mij verzekeren dit grondig onderzocht te hebben, 
heb ik gevraagd aan De Lijn dit verder te onderzoeken en open te staan voor nieuwe 
inzichten.
2. Op basis van de berekening van het intrinsiek potentieel is er geen reden om een 
buslijn parallel met de trein in te leggen.
