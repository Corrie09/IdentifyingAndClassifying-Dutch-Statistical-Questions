title: Energieproject 'Groene Warmte uit geconcentreerd zonlicht' voor Boortmalt Herent - Stand van zaken
thema: Energie
pdf link: https://docs.vlaamsparlement.be/pfile?id=2050491
thema link: https://www.vlaamsparlement.be/parlementaire-documenten/schriftelijke-vragen/1802080
SCHRIFTELIJKE VRAAG
nr. 336
van CARMEN RYHEUL
datum: 8 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energieproject 'Groene Warmte uit geconcentreerd zonlicht' voor Boortmalt Herent  -  
Stand van zaken
Op 9 december 2022 kende de Vlaamse Regering op voorstel van de minister van Energie 
in het kader van het plan Vlaamse Veerkracht een subsidie van 1,14 miljoen euro toe aan 
AZTEQ BV voor het innoverende project ‘Groene Warmte uit geconcentreerd zonlicht’ voor 
Boortmalt Herent.
Het gaat om een ‘concentrated-solar-thermal’-installatie van 2945 kilowatt waarbij 
parabolische spiegels kantelen rond een as in functie van de zonnestand, en thermische 
olie verwarmen tot op hoge temperaturen (tot 300 graden Celsius). De warmte wordt 
gebruikt in processen van de industriële verbruiker Boortmalt Herent.
Gevraagd naar de stand van zaken van dit energieproject, deelde de minister in antwoord 
op mijn schriftelijke vraag nr. 1053 van 13 september 2023 mee dat de 
projectontwikkelaar tot 9 december 2023 de tijd kreeg om een bewijs van de start van de 
procedure tot het verkrijgen van een milieueffectrapport (MER), vermeld in titel IV van het 
decreet houdende algemene bepalingen inzake milieubeleid (DABM), of een aanvraag tot 
het verkrijgen van een omgevingsvergunning aan het Vlaams Energie- en 
Klimaatagentschap (VEKA), voor te leggen. Nog volgens de minister had het VEKA op 1 
september 2023 geen van deze bewijzen ontvangen.
1. Kan de minister verduidelijken wat de stand van zaken is van dat energieproject? Werd 
de MER-procedure al opgestart en/of de vereiste omgevingsvergunning intussen al 
aangevraagd en afgeleverd, of zag de projectontwikkelaar inmiddels af van zijn 
plannen op de Boortmalt-site in Herent? Wordt desgevallend elders in Vlaanderen in 
de opstart van een dergelijk proefproject voorzien en wat is daar de stand van zaken? 
2. Wanneer verwacht de minister dat de proefinstallatie op de Boortmalt-site in Herent 
operationeel zal zijn en de eerste, voor de Vlaamse energievoorziening ongetwijfeld 
zeer interessante, (tussentijdse) onderzoeksresultaten beschikbaar zullen zijn?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 336 van 8 februari 2024
van CARMEN RYHEUL
1. De mouterij Boortmalt Herent heeft een zeer grote warmtevraag voor het moutproces 
(drogen van de eest). Om de grote warmtevraag in te vullen, heeft Azteq in 2022 steun 
gevraagd voor een ‘concentrated-solar-thermal’-installatie met meeroterende spiegels.
Soortgelijke ‘concentrated-solar-thermal’-projecten zijn al opgestart of afgerond in 
Turnhout (bij AveryDennison), Tielt (Latexco), Bavegem (INEX), Brugge (Umicore), 
Oostende (Proviron), Antwerpen (ADPO) en Genk (Thorpark).
Ondertussen heeft Boortmalt zijn decarbonisatieambities verhoogd om sneller tot een 
grotere vermindering van CO 2-uitstoot te komen. Boortmalt heeft Azteq ook gevraagd 
om een groter platform te bouwen dan initieel voorzien was. Voor de uitvoering van 
het uitgebreide project moet Boortmalt een aanpalend terrein kopen. Hierdoor zal het 
project niet meer in industriegebied zijn gelegen, maar wel in agrarisch of parkgebied. 
Mogelijk zal hierdoor een herbestemming van dit terrein nodig zijn.
Azteq heeft samen met Boortmalt een infosessie georganiseerd voor omwonenden en 
er is verkennend overleg met de gemeenteadministratie en betrokken schepen. Azteq 
wenst met hen tot een consensus te komen en de beste oplossing uit te werken met 
het oog op de toekomst en de verhoogde decarbonisatieambities van Boortmalt, 
vooraleer effectief de bouwaanvraag bij de gemeente Herent in te dienen. 
Conform artikel 7.4.3, §4, eerste lid van het Energiebesluit moeten projecten uiterlijk 
binnen een jaar na de datum van de principebeslissing een bewijs van de start van de 
procedure tot het verkrijgen van een milieueffectrapport, vermeld in titel IV van het 
DABM, of een aanvraag tot het verkrijgen van een omgevingsvergunning kunnen 
voorleggen. Voor het project bij Boortmalt Herent is deze termijn op 8 december 2023 
verstreken. Het Vlaams Energie- en Klimaatagentschap (VEKA) kan echter volgens 
hetzelfde artikel de termijn van 1 jaar op gemotiveerd verzoek verlengen. Azteq heeft 
het VEKA gevraagd om een verlenging van 9 maanden van de gestelde termijn voor de 
aanvraag van de omgevingsvergunning. Het VEKA moet deze vraag tot verlenging nog 
behandelen. 
Conform artikel 7.4.3, §4, tweede lid moeten projecten uiterlijk binnen twee jaar na de 
datum van de principebeslissing beschikken over de vereiste omgevingsvergunningen. 
Deze strikte deadline staat voor Azteq op 8 december 2024 en is niet verlengbaar in 
tegenstelling tot de eerste termijn. Als dit niet lukt, verliest het project zijn recht op de 
toegekende steun. Na annulatie van dit dossier kan er eventueel voor hetzelfde project 
aan een nieuwe projectoproep worden meegedaan. 
2. De bouwperiode voor het project is ongeveer 18 maanden vanaf de datum van 
toekenning van de omgevingsvergunning. Azteq verwacht het project te beëindigen op 
30/06/2026. De uiterlijke datum van volledige indienstname van dit project is 
31/12/2026.  
