title: Agentschap Toegankelijk Vlaanderen - Klanttevredenheid
thema: Gelijke kansen
pdf link: https://docs.vlaamsparlement.be/pfile?id=2029296
thema link: https://www.vlaamsparlement.be/parlementaire-documenten/schriftelijke-vragen/1791922
SCHRIFTELIJKE VRAAG
nr. 86
van BRECHT WARNEZ
datum: 5 januari 2024
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Toegankelijk Vlaanderen  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Toegankelijk 
Vlaanderen.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Toegankelijk Vlaanderen betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Toegankelijk Vlaanderen andere methodes dan een 
bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Toegankelijk Vlaanderen?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Toegankelijk 
Vlaanderen geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Toegankelijk Vlaanderen na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Toegankelijk Vlaanderen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 86 van 5 januari 2024
van BRECHT WARNEZ
Inter meet en verzamelt op een permanente basis inzichten over de tevredenheid van zijn 
klanten. 
Bij de eventwerking staat bijvoorbeeld continue een online evaluatieformulier ter 
beschikking waar personen met een handicap die een beroep deden op de dienstverlening 
van Inter feedback kunnen geven. Gebruikers evalueren hun tevredenheid over de 
informatie over het evenement, de toegankelijkheid van de parkeerplaatsen en de 
eventlocaties, en de faciliteiten zoals een rolstoelpodium, aangepast sanitair en camping 
voor bezoekers met een beperking. Daarnaast evalueren ze ook de assistentie door Inter-
vrijwilligers, hun ervaring met eventmedewerkers in het algemeen. 1.475 mensen vulden 
in 2023 een enquête in in verband met de eventwerking. De gemiddelde algemene 
tevredenheidscore voor Inter-dienstverlening op evenementen was dezelfde in 2022 en 
2023 (4,1/5).
Na het event  voert Inter een evaluatiegesprek met organisatoren om na te gaan wat goed 
of minder goed liep, om af te stemmen en waar nodig bij te sturen voor een volgende 
editie. De input uit beide zaken zorgt voor permanente bijsturing van de eventwerking. 
Bij het  aanbod naar de steden en gemeenten waarmee Inter via convenant samenwerkt, 
wordt jaarlijks een evaluatievergadering gehouden. Bij meerjarige 
samenwerkingsovereenkomsten met provincies, entiteiten van de Vlaamse overheid of 
andere organisaties wordt de samenwerking jaarlijks geëvalueerd. 
Aan het einde van samenwerkingsovereenkomsten met externe opdrachtgevers is er 
steeds een afrondend moment met ruimte voor feedback door de opdrachtgever. Bij 
projecten en onderzoek geeft Inter doorgaans de stakeholders en eindgebruikers ook de 
mogelijkheid om input te geven via klankbordgroepen, focusgroepen en bevragingen.
Door deze permanente bevraging over alle facetten van het werk van Inter, het overleg 
met haar diverse klanten en stakeholders houdt Inter vinger aan de pols omtrent de 
kwaliteit van haar dienstverlening. De feedback is globaal zeer positief.  
Op het moment dat er structurele aandachtspunten geformuleerd worden, zal een 
bijsturing steeds in nauw overleg met het Agentschap Binnenlands Bestuur en het kabinet 
gebeuren. Dit kan naar aanleiding van de jaarlijkse update van het ondernemingsplan dan 
wel ad hoc wanneer nodig.  
