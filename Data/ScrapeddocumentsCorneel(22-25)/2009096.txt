title: Agentschap voor Natuur en Bos (ANB) - Ondersteuning thuiswerkend personeel
thema: Natuur en Milieu
Vlaamse administratie
pdf link: https://docs.vlaamsparlement.be/pfile?id=2009096
thema link: https://www.vlaamsparlement.be/parlementaire-documenten/schriftelijke-vragen/1773422
SCHRIFTELIJKE VRAAG
nr. 75
van BRECHT WARNEZ
datum: 19 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Agentschap voor Natuur en Bos (ANB)  -  Ondersteuning thuiswerkend personeel 
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het 
Agentschap voor Natuur en Bos:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van deze initiatieven genoten? 
Graag een overzicht van de afgelopen drie jaar.
3. Indien bij het Agentschap voor Natuur en Bos nog geen maatregelen genomen zijn 
zoals in vraag 1, zijn er dan extra initiatieven gepland? Graag met vermelding van 
motivatie alsook van timing en budget.
4. Indien bij het Agentschap voor Natuur en Bos nog geen initiatieven genomen zijn 
omtrent materiële ondersteuning zoals in vraag 2, zijn er dan extra initiatieven 
gepland? Graag met vermelding van motivatie alsook van timing en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 75 van 19 oktober 2023
van BRECHT WARNEZ
1. De thuiswerkende personeelsleden van het Agentschap voor Natuur en Bos (ANB) 
kunnen genieten van volgende financiële ondersteuning: 
•via het derdebetalerssysteem: voor tussenkomsten voor het internetabonnement 
via dit systeem betaalt het ANB rechtstreeks aan de leverancier (Telenet of 
Proximus) en rekent bij de maandelijkse uitbetaling van het salaris een voordeel 
van alle aard aan van 5 euro, waarop sociale zekerheidsbijdragen worden berekend. 
De berekening van de bedrijfsvoorheffing op het voordeel gebeurt na afhouding van 
de sociale zekerheidsbijdragen.
•of indien het personeelslid een internetabonnement heeft bij een andere 
leverancier: een maandelijkse betaling via het salaris van een forfaitaire vergoeding 
van 20 euro, vrijgesteld van belastingen en sociale zekerheidsbijdragen.
a) Op 31.12.2022 hebben 381 personeelsleden een splitplan (derdebetalerssysteem) 
en hebben 64 personeelsleden een forfaitaire tussenkomst. Dit is ruim 90% van het 
aantal personeelsleden dat kan thuiswerken (492 personeelsleden, dus 
groenarbeiders niet meegerekend). 
b) Het overzicht van het budget voor de afgelopen drie jaar is terug te vinden in tabel 
1.
2. De thuiswerkende personeelsleden beschikten reeds over een laptop bij het ANB. Sinds 
eind 2020 heeft het ANB ook de mogelijkheid gegeven aan de thuiswerkende 
personeelsleden om voor de thuiswerkplek een groot scherm, toetsenbord en muis te 
voorzien. Tevens werd de mogelijkheid gegeven om een bureaustoel te voorzien. 
a) Het overzicht van het budget voor de afgelopen drie jaar is terug te vinden in tabel 
1.
Tabel 1: Budgetten voorzien voor de ondersteuning van thuiswerkend personeel (in 
euro)
 2020 2021 2022
budget internet    
derdebetalersysteem 155.166 160.768 173.751
forfait 14.060 17.060 18.180
    
budget thuiswerkplekken (groot 
scherm, toetsenbord en muis)92.753 0 3.300
    
budget bureaustoelen (thuis)   140.550 0 0
b) 432 personeelsleden hebben gebruik gemaakt van een thuiswerkset. Dit is 88% 
van de personeelsleden die kunnen thuiswerken (dus zonder rekening te houden 
met de groenarbeiders). 356 personeelsleden hebben gebruik gemaakt van een 
bureaustoel. Dit is 72% van de personeelsleden die kunnen thuiswerken (dus 
zonder rekening te houden met de groenarbeiders).    
3. Niet van toepassing. 
4. Niet van toepassing.
