title: Geïntegreerd investeringsprogramma (GIP) 2024 - Ravels
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022059
thema link: https://www.vlaamsparlement.be/parlementaire-documenten/schriftelijke-vragen/1784312
SCHRIFTELIJKE VRAAG
nr. 307
van ORRY VAN DE WAUWER
datum: 1 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Ravels
In het GIP van het Departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
In de gemeente Ravels worden enkele werken voorzien op de N12 en de N137. Deze 
projecten worden evenwel niet voorzien binnen het GIP. Graag vraag ik hierover meer 
informatie.
1. Er werd een studieopdracht voor het ontdubbelen van het fietspad N12 Ravels-
Turnhout-Oud-Turnhout opgestart. In Ravels dienen er geen onteigeningen 
doorgevoerd te worden, in samenspraak met het Agentschap Wegen en Verkeer (AWV) 
wil men de uitvoering van dit project opstarten. De uitvoering zou voorzien zijn in 
2023-2024. Evenwel wordt hiervoor geen budget voorzien in het ontwerp GIP 2024 of 
doorkijk GIP 2025-2026. 
Kan meer duiding gegeven worden om welke reden hiervoor geen budgetten voorzien 
worden? Neemt AWV hier engagementen in? Zal dit ontdubbelen van het fietspad in 
Ravels voorzien worden zoals gepland? Graag meer duiding over het project, financiële 
engagementen en timing.
2. Ook op de N12 is er een missing link van 1,8 kilometer op het fietsnetwerk in de 
Ravelse deelgemeente Poppel. De onteigeningsplannen hiervoor liggen op tafel en 
zouden in 2024 kunnen starten. Evenwel wordt hiervoor geen budget voorzien in het 
ontwerp GIP 2024 of doorkijk GIP 2025-2026. 
Kan meer duiding gegeven worden om welke reden hiervoor geen budgetten voorzien 
worden? Neemt AWV hier engagementen in? Graag meer duiding over het project, 
financiële engagementen en timing.
3. Kan een stand van zaken gegeven worden over het aanleggen van een vrijliggend en 
ontdubbeld fietspad op de N12?
4. Het Agentschap Wegen en Verkeer wenst de N137 over te dragen aan de gemeente 
Ravels. Samen met AWV, het lokale bestuur en Aquafin wordt een ontwerp opgemaakt 
voor deze gewestweg. De gemeente Ravels voorziet €2.000.000 voor deze overdracht, 
AWV zou hier ook een deel voorzien.
Welke inspanning en welk financieel engagement zal AWV hierin opnemen? Wordt dit 
budget reeds voorzien binnen het ontwerp GIP 2024 of de doorkijk 2025 en 2026? 
Graag meer duiding.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 307 van 1 december 2023
van ORRY VAN DE WAUWER
1. Dit betreft een module 13 project. De nodige budgetten zijn hiervoor reeds in het 
verleden vastgelegd. Deze verschijnen bijgevolg niet op het GIP.
2. De onteigeningsplannen zijn nog niet klaar. De budgetten voor dit project zullen 
kunnen worden opgenomen op het GIP van het Agentschap Wegen en Verkeer (AWV) 
ten vroegste vanaf 2026.
3. Dit is een module 13 project. De stand van zaken kan het best bij de verschillende 
gemeenten worden opgevraagd.
4. Momenteel heeft het AWV € 750.000 voorzien op de doorkijk van het GIP voor 2026. 
In functie van het definitieve ontwerp kan dit bedrag nog wijzigen.
