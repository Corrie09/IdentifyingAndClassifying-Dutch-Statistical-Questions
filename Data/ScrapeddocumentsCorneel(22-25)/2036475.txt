title: Rouwverlof - Ouders van sterrenkindjes
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2036475
thema link: https://www.vlaamsparlement.be/parlementaire-documenten/schriftelijke-vragen/1796429
SCHRIFTELIJKE VRAAG
nr. 113
van KATRIEN SCHRYVERS
datum: 19 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Rouwverlof  -  Ouders van sterrenkindjes
De minister kondigde recentelijk aan dat personeelsleden van de Vlaamse 
overheidsdiensten en lokale ambtenaren binnenkort recht zullen krijgen op twee dagen 
rouwverlof bij zwangerschapsverlies voor een zwangerschap van minder dan 24 weken. 
Momenteel hebben ouders pas recht op rouwverlof gedurende tien dagen wanneer hun 
kindje sterft na minstens 24 weken zwangerschap.
Op 5 december ll. stelde ik in mijn vraag om uitleg (nr. 230) over het sterrenregister ook 
de vraag naar de mogelijkheid van rouwverlof bij zwangerschapsverlies. 
Voor dat sterrenregister zou de Vereniging van Vlaamse Steden en Gemeenten (VVSG) 
een stappenplan ter beschikking stellen van de gemeenten om hier ook mee aan de slag 
te gaan. Naar aanleiding van Wereldlichtjesdag deelde vzw Boven De Wolken ook info aan 
alle lokale besturen over het openen van een sterrenregister. 
De minister antwoordde toen positief te staan tegenover de toekenning van rouwverlof bij 
zwangerschapsverlies. Er werd verwezen naar een onderzoek door het Agentschap 
Overheidspersoneel en het Agentschap Binnenlands Bestuur. Het was toen nog niet 
duidelijk op welke basis het rouwverlof zou worden toegekend, en of er een medisch attest 
nodig zou zijn of niet. 
Dat de minister nu toch wat ruimte creëert om te rouwen voor moeders die vroeger in de 
zwangerschap een kindje verliezen, is absoluut een goede zaak. Het erkent het verdriet 
dat daarmee gepaard kan gaan. Het toont bovendien aan dat Vlaanderen zeker een 
voortrekkersrol kan spelen in het aanpassen van verlofstelsels aan de veranderende 
maatschappij en de noden van de mensen. 
Tijdens de plenaire vergadering van 17 januari ll. gaf de minister al wat meer toelichting 
bij die beslissing.
1. De minister zegt te hopen dat de andere regelgevende overheden en bedrijven haar 
voorbeeld zullen volgen. Dat is een terechte bekommernis. 
Heeft de minister enige indicatie dat dit voorbeeld door andere overheden en door de 
bedrijfswereld gevolgd zal worden? Zal zij deze daartoe nog meer specifiek oproepen?
2. In hoeverre werden de lokale besturen nog verder geïnformeerd over de mogelijkheid 
om een sterrenregister te openen? Heeft VVSG al een stappenplan kunnen opmaken? 
3. Heeft de minister er zicht op hoeveel lokale besturen ondertussen een sterrenregister 
hebben geopend of er een willen openen, en hoe dat aantal is geëvolueerd sinds de 
communicatie daarover in november 2023? 
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 113 van 19 januari 2024
van KATRIEN SCHRYVERS
1. Door het omstandigheidsverlof bij zwangerschapsverlies in te voeren voor de 
personeelsleden van de diensten van de Vlaamse overheid en de lokale besturen, neemt 
de Vlaamse Regering een voortrekkersrol op. Gelijkaardige initiatieven vanuit de 
bedrijfswereld en andere overheden kan ik alleen maar aanmoedigen.
2-3. Op Wereldlichtjesdag lanceerde ik samen met de VVSG, vzw Boven de Wolken, 
Berrefonds vzw en Met Lege Handen een modelattest dat lokale besturen kunnen 
gebruiken om aan de ouders te verstrekken wanneer zij hun sterrenkindje willen 
registreren. Op basis van informatie van VVSG en vzw Boven de Wolken weet ik dat 52 
lokale besturen op dit moment een sterrenregister geopend hebben of zullen openen. 
Sinds de communicatie over dit onderwerp in december 2023 is dit aantal duidelijk 
toegenomen. Als besturen hiervoor bijkomend ondersteuningsmateriaal nodig hebben, 
dan zal mijn administratie dit bekijken samen met de VVSG. 
BIJLAGE
Modelattest registratie sterrenkinderen 
