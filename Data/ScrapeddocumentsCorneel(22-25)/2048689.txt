title: Financiering Toekomstverbond - Tolinkomsten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048689
thema link: https://www.vlaamsparlement.be/parlementaire-documenten/schriftelijke-vragen/1803157
SCHRIFTELIJKE VRAAG
nr. 664
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Financiering Toekomstverbond  -  Tolinkomsten
Tijdens de laatste voortgangsrapportage van het Toekomstverbond op 19 oktober 2023 
werden enkele financiële aspecten van het Toekomstverbond aangehaald. In de 
voortgangsrapportage van 19 oktober 2023 werd door Luc Hellemans vermeld dat de 
betolling van de kanaaltunnels niet onderzocht werd, maar wel de betolling van de bypass 
wordt bestudeerd. Lantis financiert een deel van de werken via de tolinkomsten van haar 
dochterbedrijf Liefkenshoek nv; die financiering zal ook terugverdiend worden via 
tolinkomsten op de Scheldekruising. 
1. Om welke reden wordt de betolling voor vrachtwagens op de bypass bestudeerd? Kan 
daar meer informatie over gegeven worden?
2. Lijkt een tolsysteem op een viaduct opportuun, in de wetenschap dat vrachtwagens de 
bypass kunnen omzeilen via sluipwegen?
3. Werd onderzocht welke impact het betollen van de bypass kan hebben op de wijken 
Dam en Luchtbal en op de districten Merksem en Deurne?
4. In het voorliggende plan is opgenomen dat de Kennedytunnel een tolvrije tunnel blijft 
voor personenwagens. Daarmee dreigt de congestie in de Kennedytunnel ook in de 
toekomst zwaar te blijven. Een tolvrije tunnel zal voor de meeste chauffeurs altijd de 
voorkeur genieten, bewijst ook de verzadiging in de tolvrije Kennedytunnel momenteel 
tegenover de betolde Liefkenshoektunnel. In een vorig antwoord van de minister viel 
te lezen dat “de 3 Scheldekruisingen gezien worden als één verbonden 
infrastructuurnetwerk, waarvoor de toltarieven en sturing worden vastgelegd tegen de 
openstelling van de Oosterweelverbinding (beslissing Vlaamse Regering 9 oktober 
2020). Er is bij de analyse van het financieel model rekening gehouden met een tolvrije 
Kennedytunnel, waaruit blijkt dat het model robuust is t.a.v. variaties in 
personenvervoer.” Evenwel valt bij Lantis te horen dat de tolvrije tunnel niet per se de 
Kennedytunnel hoeft te zijn, maar ook een andere tunnel kan zijn. In een dynamisch 
systeem lijkt het variëren van de tolvrije tunnel op basis van de verkeersstromen 
zinnig. 
Kan de minister meer gedetailleerde duiding geven over de plannen rond de betolling 
van de Scheldetunnels, om misverstanden uit de wereld te helpen? Zal de tolvrije 
tunnel variëren afhankelijk van de verkeersstromen, of zal de tolvrije tunnel vastliggen 
en zo ja, over welke tunnel gaat het dan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 664 van 9 februari 2024
van ORRY VAN DE WAUWER
1. Zoals toegelicht op de afgelopen voortgangsrapportages, wordt de robuustheid van 
het financieel model als managementinstrument getoetst. Dit model is robuust en 
biedt bovendien opwaarts potentieel, onder meer via vervroegde inkomsten. Eén van 
deze mogelijke vervroegde inkomsten zou een tolheffing voor vrachtwagens op de 
bypass kunnen zijn. Daarbij moet steeds een ruimere afweging worden gemaakt, 
zeker op vlak van verkeerskundige effecten. Alleszins is een tolheffing op de bypass 
heden niet aan de orde.
2. Dit onderzoek naar de verschillende mogelijkheden is nog lopende. Het uitgangspunt 
moet hierbij steeds zijn dat het effect op vlak van mobiliteit – zowel op het 
hoofdwegennet als op het onderliggend wegennet – positief of minstens neutraal moet 
zijn.
3. Zie de antwoorden op vragen 1 en 2.
4. De verkeersvolumes en inkomsten in het financieel model gaan uit van een tolscenario 
met een tolvrije Kennedytunnel voor personenwagens. Hierdoor is de toekomstige 
inkomstenstroom voorzichtig ingeschat. Zowel op vlak van inkomsten als vanuit 
verkeerstechnisch oogpunt is dit scenario evenwel nog suboptimaal. Door een tolvrije 
Kennedytunnel worden immers personenwagens aangetrokken, waardoor er geen 
evenwichtige verkeersspreiding van dit type verkeer is tussen de tunnels. Zoals eerder 
toegelicht, o.a. in de beslissing van 9 oktober 2020,  zullen de verkeerssturing en de 
randvoorwaarden van tolheffing en tarifering vastgelegd worden bij openstelling van 
de Oosterweelverbinding.
