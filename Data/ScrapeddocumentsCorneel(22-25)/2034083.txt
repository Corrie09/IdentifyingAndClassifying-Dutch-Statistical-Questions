title: Digitale transformatie - Hermes-project van Meemoo vzw
thema: Media
pdf link: https://docs.vlaamsparlement.be/pfile?id=2034083
thema link: https://www.vlaamsparlement.be/parlementaire-documenten/schriftelijke-vragen/1796356
SCHRIFTELIJKE VRAAG
nr. 67
van FILIP BRUSSELMANS
datum: 19 januari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Digitale transformatie  -  Hermes-project van Meemoo vzw
De Vlaamse Regering gaf op 22 december 2023 groen licht voor de uitrol van twee nieuwe 
projecten ter ondersteuning van de digitale transformatie en innovatie in de Vlaamse 
mediasector: Hermes, een initiatief van Meemoo vzw, en Future Media Hubs, geleid door 
de VRT. Beide passen in het digitaal transformatieprogramma van het relanceplan Vlaamse 
Veerkracht en zijn goed voor een impuls van 3.972.190 euro voor de Vlaamse mediasector. 
2.350.000 euro gaat naar het project ‘Hermes’ van Meemoo. Daarmee wil het Vlaams 
instituut voor het archief het hergebruik van Vlaamse mediacontent uit het (recente) 
verleden stimuleren door volop in te zetten op de ontsluiting van die content. 
1. Wat is de precieze looptijd van dat project? 
2. Ik kan mij inbeelden dat het huidige en nu al druk bezette personeelsbestand van 
Meemoo niet volstaat om dit project tot een goed einde te brengen. 
Werd of wordt er met het oog op het project Hermes nog bijkomend personeel in dienst 
genomen? Zo ja, om hoeveel personen gaat het concreet? 
3. Eén van de drie te volgen sporen binnen het project is de opstart van een 
gebruiksvriendelijk en betrouwbaar uitwisselplatform voor audiovisueel 
archiefmateriaal voor professioneel gebruik. 
Wat moet ik mij daar precies bij voorstellen? Zal er een vergoeding voor het ter 
beschikking stellen van dat materiaal worden gevraagd door Meemoo? 
4. Worden er externe partners betrokken bij het Hermes-project? Zo ja, wie?
Deze vraag werd gesteld aan de ministers Jan Jambon (117), Benjamin Dalle (67)
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
GECOÖRDINEERD ANTWOORD
op vraag nr. 67 van 19 januari 2024
van FILIP BRUSSELMANS
1. Het project loopt van 1 januari 2024 tot en met 31 december 2026.
2. Specifiek voor het Hermes-project worden 4 bijkomende profielen aangetrokken: 2 
projectmanagers, 1 functioneel analist en 1 data-analist. Een ander profiel (meer 
partner- en communicatiegericht) betreft een interne doorstroming vanuit een 
afgerond project.
3. Een professioneel uitwisselplatform is erop gericht het hergebruik van beeld en geluid 
in een professionele context te stimuleren. Audiovisuele content toegankelijk maken op 
een gecentraliseerde manier voor actoren die er beroepshalve naar op zoek zijn 
omhelst dus o.m. het verder automatiseren en controleren van toegang, de visualisatie, 
de bezorging van het beeld en op termijn de daarbij eventuele samenhangende 
facturatie. 
De uitwerking van businessmodellen waarbij de voorziene dienstverlening vergoed 
wordt, maakt geen onderdeel uit van het Hermes-project. De focus ligt op het 
ontwikkelen van het platform, het beantwoorden van juridische uitdagingen en het 
opzetten van een proeftuin waarbij de haalbaarheid van een dergelijk platform wordt 
getest.
4. Er is sowieso samenwerking met de contentpartners van meemoo, met name meer dan 
180 organisaties uit media, cultuur en overheid. Andere externe partners zijn 
leveranciers en bedrijven, potentiële professionele hergebruikers (bijvoorbeeld 
productiehuizen) en vertegenwoordigers van rechtenhebbenden.
