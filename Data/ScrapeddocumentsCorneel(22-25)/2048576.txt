title: Wooncoöperaties - Financieringsmodel
thema: Wonen
pdf link: https://docs.vlaamsparlement.be/pfile?id=2048576
thema link: https://www.vlaamsparlement.be/parlementaire-documenten/schriftelijke-vragen/1804018
SCHRIFTELIJKE VRAAG
nr. 195
van GWENNY DE VROE
datum: 20 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Wooncoöperaties  -  Financieringsmodel
Door de toenemende grondschaarste en de alsmaar hoger oplopende prijzen, worden 
burgers tijdens hun zoektocht naar betaalbaar wonen geconfronteerd met een falende 
vastgoedmarkt. De private koop- en huursector is naar omstandigheden te duur, de sociale 
huursector kampt met een te klein aanbod. Onder druk van die ontwikkelingen hebben 
allerlei vormen van gemeenschappelijk wonen opgang weten te maken, zoals daar zijn: 
cohousing, groepswonen, kangoeroe-wonen, samenhuizen, woningdelen, …
In al deze woonvormen wordt de traditie van de klassieke privatieve eigendom zo veel 
mogelijk losgelaten en wordt er geopteerd, in meerdere of mindere mate, voor 
(zelf)realisatie van betaalbare huisvesting als nieuw woonmodel. Een concept dat in dat 
kader perfect past is de wooncoöperatie. 
In antwoord op mijn schriftelijke vraag nr. 409 van 31 mei 2023 geeft de minister aan dat 
met het oog op het vrijwaren van de betaalbaarheid van woningen, het aandeel van de 
coöperanten beperkt blijft tot 10% van de woningwaarde. Banken zijn evenwel niet bereid 
om 90% van de investeringskosten van de wooncoöperatie te dekken. Dat lijkt meteen de 
achilleshiel van dergelijke coöperaties. Als het geld noch in grote delen van de coöperanten 
komt, noch van de banken, dan kijkt men natuurlijk naar de overheid. De minister geeft 
in zijn antwoord aan dat er wordt gekeken naar financiële inbreng vanuit provincies, 
intercommunales, het lokaal bestuur of een investeerder.
1. Wat is het standpunt van de minister met betrekking tot het financieringsmodel van 
de wooncoöperatie? Kunnen die coöperaties op lange termijn zelfbedruipend worden?
2. Kan de minister nader toelichten onder welke vorm (subsidies, erfpachtconstructies op 
gronden van deze besturen, renteloze lening …) de provincies en lokale 
besturen/intercommunales hun financiële inbreng leveren?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 195 van 20 februari 2024
van GWENNY DE VROE
1. Uit het lopend leertraject coöperatieve woonprojecten blijkt inderdaad dat de 
financiering voor opstartende wooncoöperaties een uitdaging is. Zeker in de stedelijke 
projecten, waarbij de steden vaak een betaalbaar woonaanbod als doelstelling voorop 
stellen, blijkt het niet haalbaar om enkel met de instapaandelen van de coöperanten 
(10%) en met bankleningen de financiering rond te krijgen. Vlaamse banken hebben 
nog niet veel ervaring met wooncoöperaties en kunnen soms moeilijk hun 
kredietwaardigheid beoordelen. In het kader van het leertraject vonden al enkele 
workshops plaats met banken en verzekeraars om hen vertrouwd te maken met 
wooncoöperaties. Deze complexe financieringsopgave wordt nog vergroot indien de 
betrokken panden beschermd zijn of vastgesteld zijn in de inventaris onroerend erfgoed. 
2. De proeftuinen in het leertraject, die momenteel verder uitgewerkt worden, zijn 
projecten waar telkens een engagement wordt aangegaan door een derde partner zoals 
een provincie en/of een intercommunale. Zij doen dit doorgaans door middel van een 
participatie. Daarnaast engageert een aantal lokale besturen zich door de gronden en/of 
panden in erfpacht te geven of door het verstrekken van een waarborg op de 
hypothecaire lening bij de bank. 
