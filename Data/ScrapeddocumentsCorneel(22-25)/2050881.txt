title: Emissievrije stedelijke distributie - Proefprojecten Gent en Mechelen
thema: Mobiliteit en Verkeer
pdf link: https://docs.vlaamsparlement.be/pfile?id=2050881
thema link: https://www.vlaamsparlement.be/parlementaire-documenten/schriftelijke-vragen/1804023
SCHRIFTELIJKE VRAAG
nr. 689
van MARINO KEULEN
datum: 20 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Emissievrije stedelijke distributie  -  Proefprojecten Gent en Mechelen
In de steden Gent en Mechelen zijn er proefprojecten gestart om emissievrije stedelijke 
distributie uit te testen en dit met steun van de minister alsook met een budget van 
400.000 euro dat de minister ter beschikking stelt.
Beide steden zullen gedurende een jaar verschillende emissievrije voertuigen testen en ze 
ook ter beschikking stellen van ondernemers voor stedelijke belevering. De bedrijven 
kunnen emissievrije voertuigen gratis uittesten en zo kunnen steden hun ideeën rond 
emissievrije stadslogistiek omzetten in de praktijk.
In Mechelen gaat het onder meer om cargobikes met een afneembare container, licht 
elektrische voertuigen, elektrische bestelwagens of gekoelde vrachtwagens.
In Gent gaat men een testvloot van zero-emissievoertuigen ter beschikking stellen aan 
ondernemers. Daarnaast zal Gent onderzoeken in welke mate data uit een ANPR-netwerk 
kunnen en mogen worden ingezet voor studies naar goederenvervoer.
Met de proefprojecten krijgen we een interessante kennisbron en zullen belangrijke 
inzichten worden opgeleverd over emissievrije distributie in de praktijk.
Gezien de betrokkenheid van de Vlaamse overheid, heb ik de volgende vragen voor de 
minister.
1. Zijn er nog bijkomende proefprojecten gepland?
2. Welke info hoopt de minister te verkrijgen om daarmee een beleid uit te stippelen?
3. Hoe ziet het systeem er concreet uit? Bijvoorbeeld:
a) Huurt men het voertuig dat een eigen voertuig vervangt, of wordt het kosteloos 
aangeboden?
b) Zijn er overslagplaatsen mee opgenomen waar men levert en het verdere vervoer 
dan gedaan wordt met elektrische voertuigen?
c) Wordt er in gedeelde chauffeurs voorzien of moet een leverancier daar zelf voor 
zorgen?
d) Andere nuttige info.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 689 van 20 februari 2024
van MARINO KEULEN
1. Er zijn in deze fase geen bijkomende proefprojecten gepland.
2. In 2021 werd het initiatief emissievrije stedelijke distributie door de Vlaamse Regering 
goedgekeurd (VR 2021 1607 DOC.0943/1TER). Het initiatief bestaat uit drie 
onderdelen: een studie, een stakeholdertraject en pilootprojecten.
 
Zowel het stakeholdertraject als de pilootprojecten werden opgezet na het afronden 
van de studie in 2023. Vlaanderen kent een subsidie toe aan de stad Gent en de stad 
Mechelen als een verdere stap binnen deze context De inhoud van de pilootprojecten 
is gebaseerd op de resultaten van de studie. De doelstelling algemeen is enerzijds om 
te leren uit de praktijk en anderzijds om draagvlak te creëren. 
Gent en Mechelen willen een schakel vormen tussen aanbieders van professionele 
zero-emissievoertuigen en ondernemers en zelfstandigen die deze voertuigen willen 
uitproberen binnen hun logistieke activiteiten, ter voorbereiding op de omschakeling 
naar een emissievrije toekomst. In Gent worden drie projecten opgestart, in Mechelen 
één. 
In beide steden wordt een testvloot voor emissievrije voertuigen uitgerold. De steden 
voorzien de terbeschikkingstelling van zero-emissietestvoertuigen. De keuze voor 
welk voertuig wordt bepaald aan de hand van een bevraging/gesprek met de 
potentiële gebruikers. 
Er zal eveneens ingezet worden op het betrekken van handelaren die in eigen logistiek 
voorzien, logistieke spelers en de stadsdiensten zelf. Tijdens de pilootperiode wordt 
data verzameld en geanalyseerd over rijbereik, rijervaring, algemene appreciatie, 
laadvermogen, combinatie met ander verkeer, veiligheid enz.
Het tweede project in Gent is een stimulus voor procesverandering in de last mile 
richting zero-emissie om verzenders en vervoerders te informeren, visibiliteit te geven 
en aan te moedigen. Dit heeft eveneens als doel om bijkomende resultaten op te 
leveren op vlak van bundeling op initiatief van de sector. 
Het derde project van de stad Gent is het gebruik van ANPR-camera’s en data. Met 
dit onderzoek wordt beoogd het potentieel van ANPR-data voor verkeersonderzoek 
onder de aandacht te brengen, opdat in  Vlaamse steden een datagedreven beleid op 
het vlak van emissievrije stedelijke distributie kan gevoerd worden.
3. Uw vraag is voornamelijk van toepassing op het project inzake de testvloot. Gent en 
Mechelen zijn momenteel bezig met een marktonderzoek. In Mechelen zullen de 
voertuigen gratis ter beschikking worden gesteld. Er worden geen chauffeurs ter 
beschikking gesteld. Het is de bedoeling dat de chauffeurs van de deelnemende 
bedrijven zelf de voertuigen testen. Of het voertuig gratis, dan wel tegen beperkte 
betaling ter beschikking wordt gesteld, wordt nog onderzocht in Gent. 
