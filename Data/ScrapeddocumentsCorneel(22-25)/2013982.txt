title: Ventilus - Compensatieregeling
thema: Energie
pdf link: https://docs.vlaamsparlement.be/pfile?id=2013982
thema link: https://www.vlaamsparlement.be/parlementaire-documenten/schriftelijke-vragen/1776716
SCHRIFTELIJKE VRAAG
nr. 95
van CARMEN RYHEUL
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ventilus  -  Compensatieregeling
In haar antwoord op mijn schriftelijke vraag nr. 673 van 19 april 2023 stelde de Vlaamse 
minister van Omgeving dat de vraag van de Vlaamse Regering naar een verruimde 
compensatieregeling in het Ventilusdossier vanuit de federale overheid voor verdere 
bespreking werd doorverwezen naar de Commissie voor de Regulering van de Elektriciteit 
en het Gas (CREG) (als regulator) en Elia (als uitvoerder). Verder stelde de minister dat 
haar kabinet beide organen al contacteerde met het oog op het verkrijgen van verder 
nieuws over dat onderwerp, maar dat de gesprekken daarover op dat ogenblik “nog volop 
lopende” waren.
In het gecoördineerde antwoord op mijn schriftelijke vraag nr. 992 van 4 augustus 2023 
stelden de Vlaamse minister-president en de Vlaamse minister van Omgeving dat de 
gesprekken over de verruimde compensatieregeling met Elia en de CREG nog steeds 
lopende waren. Beide excellenties bevestigden in dat antwoord echter uitdrukkelijk dat een 
verruimd compensatiebeleid voor de Vlaamse Regering nog steeds een uitdrukkelijke 
voorwaarde was voor de definitieve vaststelling van het gewestelijk ruimtelijk 
uitvoeringsplan (GRUP) Ventilus.
Intussen werd in de pers bericht dat de gesprekken tussen Elia en CREG onlangs succesvol 
werden afgerond, alsook dat de Vlaamse Regering intussen zou hebben ingestemd met de 
uitgebreide compensatieregeling die uit voormelde gesprekken voortvloeide.
1. In het persbericht d.d. 29 september 2023 van het kabinet van minister Demir werd 
gesteld dat de “afspraken omtrent de versterking van de compensaties” verankerd 
zouden worden in een overeenkomst. 
Zijn de details ondertussen, een maand later, beschikbaar? Waar is de officiële 
regeling, een officieel bindend document voor Ventilus terug te vinden? Kunnen de 
Vlaamse minister-president en de Vlaamse minister van Omgeving verduidelijken 
welke uitgebreide compensatieregeling in het Ventilusdossier uiteindelijk werd 
overeengekomen door Elia en CREG? Graag een duidelijke opsplitsing tussen de 
compensaties voor de gewone burgers en de compensaties voor de niet-
landbouwondernemingen.
2. Kunnen de Vlaamse minister-president en de Vlaamse minister van Omgeving 
verduidelijken op welke compensaties de gewone burgers en niet-
landbouwondernemingen kunnen rekenen in het kader van het project ‘Lus van 
Henegouwen’ voor het hoogspanningstraject van Avelgem, via Kluisbergen tot de 
grens met het Waalse Gewest? Lopen daaromtrent nog aparte onderhandelingen 
tussen Elia en CREG? Zo ja, wat is de stand van zaken?
Deze vraag werd gesteld aan de ministers Jan Jambon (50), Zuhal Demir (95)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 95 van 6 november 2023
van CARMEN RYHEUL
1. In de beslissing van de Vlaamse Regering met betrekking tot de voorlopige vaststelling 
van het gewestelijk ruimtelijk uitvoeringsplan (GRUP) Ventilus van 7 juli 2023 wordt 
de voorwaarde – gesteld bij de beslissing van de Vlaamse Regering van 18 november 
2022 bij de doorstart van het GRUP Ventilus – dat het verruimde compensatiebeleid 
voorwaardelijk is aan de definitieve vaststelling van het GRUP opnieuw bevestigd. 
Nadat er een akkoord werd bereikt op 29 september 2023 werd het akkoord omgezet 
in een juridisch onderbouwde overeenkomst. Op dit moment wordt deze overeenkomst 
gefinaliseerd zodat ze kan ondertekend worden door de betrokken partijen. Hierna zal 
de overeenkomst online beschikbaar worden gesteld.
Hierop vooruitlopend hebben wij er wel voor gezorgd dat de krijtlijnen en belangrijkste 
informatie voor de betrokken bewoners en (landbouw)bedrijven tijdens het openbaar 
onderzoek werden gecommuniceerd en al beschikbaar waren. Elia heeft de inhoud van 
het akkoord dat werd gesloten, en waarnaar u verwijst, ondertussen ook op haar 
website gepubliceerd. Daar kan de nodige inhoudelijke informatie aangaande deze 
overeenkomst teruggevonden worden: 
https://www.elia.be/nl/duurzaamheid/participation-communautaire/compensation-
measures. In deze publicatie wordt een duidelijk onderscheid gemaakt tussen bewoners 
en bedrijven. Alle informatie met betrekking tot het vernieuwde landbouwprotocol is 
eveneens hier beschikbaar. 
Op haar website geeft Elia ook aan dat deze verruiming in werking treedt voor alle 
380kV-luchtlijnen waarvoor de eerste vergunning wordt aangevraagd na de definitieve 
vaststelling van het GRUP Ventilus. In overeenstemming met bovenvermelde principes 
geldt deze verruiming voor alle toekomstige 380kV-projecten in heel België.
2. Het compensatiebeleid is voor iedereen hetzelfde. Het is niet de bedoeling van de 
Vlaamse Regering om bewoners en bedrijven in dezelfde situatie op een andere manier 
te behandelen.
