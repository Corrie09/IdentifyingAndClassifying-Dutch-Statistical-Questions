title: Kinderopvang - Verlaging werkdruk
thema: Welzijn en Gezin
pdf link: https://docs.vlaamsparlement.be/pfile?id=2062414
thema link: https://www.vlaamsparlement.be/parlementaire-documenten/schriftelijke-vragen/1815752
SCHRIFTELIJKE VRAAG
nr. 321
van ILSE MALFROOT
datum: 22 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Verlaging werkdruk
Op Radio 2 was recent te horen dat de stad Gent 50 extra mensen zal aanwerven om de 
werkdruk in de kinderopvang te verlagen. Er zijn nu immers personeelstekorten, waardoor 
de dienstverlening in sommige crèches aangepast wordt. De stad zal voor het eerst ook 
‘ondersteuners’ inzetten, dat is een nieuwe functie die zal worden ingericht.
1. Zal de minister, zoals in 2022 en 2023, rekening houden met de personeelstekorten 
in de sector en opnieuw een uitzondering maken voor de 80%-bezettingsnorm? Graag 
een toelichting.
2. Graag een opsomming per jaar, in Excel, van alle voorzieningen die van 2022 tot heden 
de melding hebben gemaakt beperkte openingsuren te hanteren. Gelieve daarbij het 
vergunningstype (groepsopvang, gezinsopvang, groepsopvang SOO), het 
vestigingsnummer, de organisator, de naam van de opvang en de periode van 
beperking van de openingsuren te vermelden. Omdat dit via een digitaal platform werd 
gemeld door de organisatoren, kan het geen probleem vormen het gevraagde als 
dusdanig aan te leveren.
3. Volgende functies zijn terug te vinden onder PC331 met betrekking tot de gezins- en 
groepsopvang:
- logistiek personeel;
- administratief personeel;
- begeleidend personeel;
- diensthoofd;
- verpleegkundige;
- pedagogisch coach;
- dienstverantwoordelijke dienst voor opvanggezinnen.
Kan de minister toelichten onder welke benoeming de nieuwe functie van 
‘ondersteuner’ zal worden opgenomen?
4. Volgende functies zijn terug te vinden op de registratiefiche van de groepsopvang:
- begeleidende functie;
- medewerker die verantwoordelijke ondersteunt;
- verantwoordelijke;
- verantwoordelijke met begeleidende taken.
Op de fiche is geen mogelijkheid opgenomen om de ondersteuner op te nemen op de 
registratiefiche. 
Zal de fiche aangepast worden? Graag een toelichting over hoe de minister ervoor zal 
zorgen dat alles correct gedocumenteerd en opgevolgd zal worden.
5. Op de registratiefiches ‘medewerkers’ is evenmin in een ruimte voorzien voor de 
functie van een meewerkende pedagogisch coach. 
Graag een toelichting over waarom die functie niet op de fiche staat.
6. Graag een duidelijke taakomschrijving van de volgende functies:
- logistiek personeel;
- administratief personeel;
- begeleidende functie;
- pedagogisch coach;
- verantwoordelijke gezinsopvang;
- verantwoordelijke met begeleidende taken;
- organisator;
- verantwoordelijke;
- medewerker die verantwoordelijke ondersteunt;
- de nieuwe functie ‘ondersteuner’.
7. Zal de ondersteuner meetellen voor de ratio? Graag een toelichting.
8. Als het personeelstekort opgelost wordt aan de hand van de ondersteuners die geen 
diploma hebben om begeleidende taken uit te voeren, zal het aantal medewerkers met 
begeleidende taken niet stijgen en blijft de beperking in de bezetting. 
Gelieve toe te lichten hoe de minister het probleem zal oplossen om opnieuw tot 
volledige openingsdagen en -uren te komen met voldoende gediplomeerd personeel.
9. Zal de nieuwe functie van ‘ondersteuner’ toegevoegd worden aan de regelgeving? 
Graag een toelichting.
10. Werd de sector op de hoogte gebracht van de nieuwe functie? Zo ja, op welke manier 
en wanneer? Zo niet, waarom werd dat dan niet gecommuniceerd?
11. Vreest de minister niet dat vanaf 1 april 2024, als de regelgeving ingaat en iedere 
begeleidende medewerker moet voldoen aan de diplomavereisten, er veel meer 
begeleidende medewerkers niet zullen voldoen? Hoe zal de minister controleren dat 
de regelgeving opgevolgd zal worden? Graag een toelichting.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 321 van 22 maart 2024
van ILSE MALFROOT
1. Voorlopig is er nog niet beslist om voor 2024 opnieuw die uitzondering te voorzien. 
Voorzieningen moeten er steeds naar streven om die 80%-norm te realiseren. We 
evalueren de toestand in de sector voortdurend, onder andere op basis van het aantal 
meldingen. Als nodig zullen we dit opnieuw herbekijken.
2. Het personeelstekort in de kinderopvanglocaties wordt maandelijks opgevolgd. In 
totaal zijn er in 2023 voor 405 van de 5802 of minder dan 7% van de locaties 
maatregelen genomen. Hieronder een overzicht per maand van de maatregelen die 
van kracht waren en op hoeveel locaties die betrekking hadden, gegeven vanaf maart 
2023 (ingang nieuwe vragenlijst).
Maatregelen kunnen over meerdere maanden lopen en men kan meer dan 1 maatregel 
per locatie gelijktijdig nemen. Dezelfde locaties kunnen dus meerdere keren geteld 
worden.
Genomen maatregel
 in hoeveel 
locaties zijn er 
maatregelen 
genomensluiting één of 
meerdere dagenvermindering 
capaciteitvermindering 
openingsuren
mrt/23 127 41 63 79
apr/23 88 16 37 59
mei/23 88 8 41 46
jun/23 87 7 50 53
jul/23 67 7 24 48
aug/23 60 6 23 41
sep/23 87 6 40 55
okt/23 95 6 45 63
nov/23 83 5 35 58
dec/23 126 5 49 86
3. Organisatoren in de kinderopvang kunnen functiebeschrijvingen maken en hieraan een 
verloning koppelen. Voor meer informatie verwijs ik dan ook naar de Stad Gent als 
organisator van de kinderopvang.  
Stad Gent is overigens geen private organisator en ressorteert bijgevolg niet onder PC 
331. Stad Gent valt onder de rechtspositieregeling van de lokale besturen wat hen 
onder meer ruimte geeft om eigen weddenschalen te gebruiken.
4. ‘Ondersteuner’ is in de regelgeving niet gedefinieerd, bijgevolg staat de functie 
‘ondersteuner’ niet op de registratiefiche van 1 januari 2024.
Voor de volgende registratie van de medewerkers op 1 januari 2025 wordt nog 
bekeken op welke manier medewerkers zullen worden geregistreerd in functie van de 
verlaging van de ratio.
5. Zie vraag 4.
6. Een organisator maakt een duidelijke taakomschrijving op voor zijn medewerkers. Het 
is niet aan de Vlaamse overheid om taakomschrijvingen te maken voor de 
medewerkers in de kinderopvang. 
7. Alle info: kinderopvang_special_kindratio.pdf (kindengezin.be)
8. Vraag is of de stad Gent de ondersteuners daadwerkelijk inzet om het tekort aan 
gekwalificeerde begeleiders op te lossen. Dit wordt best bevraagd bij de stad Gent zelf. 
Er is de mogelijkheid om zich op de werkvloer te kwalificeren. In december 2023 
besliste de Vlaamse regering om extra middelen in te zetten ter ondersteuning van de 
kwalificerende trajecten van medewerkers in de groepsopvang.
9. Neen.
10. Zie Vraag 9
11. Jaarlijks is er een registratie van het personeel op 1/1. Opvolging van regelgeving 
verloopt op eenzelfde manier als voor elke vergunningsvoorwaarde. Meer informatie 
in de Brochure Handhaving.pdf
