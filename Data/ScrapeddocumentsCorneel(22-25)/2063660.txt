title: Personeel Vlaamse overheid - Promotie Boudewijn Seapark Sint-Michiels (Brugge)
thema: Lokale overheden en Binnenlands bestuur
Toerisme
pdf link: https://docs.vlaamsparlement.be/pfile?id=2063660
thema link: https://www.vlaamsparlement.be/parlementaire-documenten/schriftelijke-vragen/1821325
SCHRIFTELIJKE VRAAG
nr. 181
van LUDWIG VANDENHOVE
datum: 18 april 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Personeel Vlaamse overheid  -  Promotie Boudewijn Seapark Sint-Michiels (Brugge)
Het houden van dolfijnen in gevangenschap is al jaren erg gecontesteerd. Onderzoek na 
onderzoek wijst uit dat die hoogintelligente dieren lijden wanneer zij niet zoals in hun 
natuurlijke omgeving lange afstanden kunnen afleggen. Een dolfijn in het wild heeft een 
natuurlijke habitat van 125 vierkante kilometer, de grootte van een bassin verdwijnt in het 
niets bij die afmeting. Daarnaast leven dolfijnen ook in grote sociale structuren die 
onmogelijk na te bootsen zijn in gevangenschap. Het instrumentaliseren van dieren via 
shows, puur voor vermaak en ontspanning, is dieronvriendelijk. Want hoe goed de dieren 
ook worden verzorgd, de leefomstandigheden van dolfijnen in gevangenschap zijn 
ontoereikend en veel te beperkend.
Groot was dan ook mijn verbazing toen ik vernam dat Boudewijn Seapark, het enige park 
in dit land dat nog dolfijnen in gevangenschap houdt, gepromoot wordt door vzw Sociale 
Dienst. Die vzw heeft als doel het algemeen welzijn van actieve en gepensioneerde 
personeelsleden van de Vlaamse overheid te bevorderen en doet dat onder andere via de 
Pluspas. De Pluspas geeft alle personeelsleden van de Vlaamse overheid tal van voordelen 
en speciale aanbiedingen. Momenteel loopt de actie ‘pretpark in de kijker’. De vzw koos 
Boudewijn Seapark uit, waardoor personeelsleden van de Vlaamse overheid goedkoper een 
‘dolfijne’ dag kunnen beleven. Een ticket van 29,50 euro kan via de Pluspas worden 
aangekocht aan een tarief van 12 euro.
In de aankondiging worden personeelsleden warm gemaakt voor de dolfijnenvoorstelling: 
“Maak kennis met één van de bijzonderste diersoorten van onze oceanen, de tuimelaar 
dolfijn. Laat je in deze pakkende live beleving verrassen door hun kracht, elegantie en 
buitengewone talenten”. Onbegrijpelijk, gezien de wetenschappelijke consensus over het 
welzijn van die dieren in gevangenschap.
1. Wat is de reactie van de minister op de promotie voor de personeelsleden van de 
Vlaamse overheid? Was de minister daarvan op de hoogte?
2. Zal de minister ervoor zorgen dat Boudewijn Seapark niet meer gepromoot wordt bij 
personeelsleden van de Vlaamse overheid?
3. Hoe staat de minister tegenover promoties voor het bezoeken van diverse soorten 
dierenparken aan personeelsleden van de Vlaamse overheid?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 181 van 18 april 2024
van LUDWIG VANDENHOVE
1-3. De vzw Sociale Dienst beslist op autonome wijze over het beleid dat ze voert en doet 
dit binnen het kader van de samenwerkingsovereenkomst die ze afsloot met de 
Vlaamse Regering. Binnen de vzw Sociale Dienst zetten de raad van bestuur en de 
algemene vergadering de algemene beleidslijnen uit. In beide beleidsorganen zetelen 
vertegenwoordigers uit enerzijds de Vlaamse administratie en anderzijds de 
representatieve vakorganisaties, in paritaire samenstelling. Deze werking beoogt een 
breed draagvlak onder het personeel. De controle op het beleid van de vzw Sociale 
Dienst wordt uitgeoefend door een regeringscommissaris. Deze waakt erover dat de 
vzw Sociale Dienst binnen de samenwerkingsovereenkomst en statuten opereert en 
daarbij de wetten, decreten en andere regels naleeft.
Door middel van de sociale dienstverlening van de vzw Sociale Dienst worden 
gerechtigden gestimuleerd om actief deel te nemen aan de samenleving. De vzw 
maakt het onder andere elk jaar voor gerechtigden mogelijk om met hun gezin aan 
voordelige tarieven een daguitstap te maken via een ‘park in de kijker’. De concrete 
voorstellen komen uit de administratie en van de vakorganisaties zelf en worden 
besproken in de werkgroep ‘Vakantie en Vrije Tijd’ (die eveneens paritair is 
samengesteld). Het finale voorstel wordt verder uitgewerkt tussen de administratie 
van de Sociale dienst en het park in kwestie, waarna de raad van bestuur de 
eindbeslissing neemt.
Ik heb via de regeringscommissaris geen signalen ontvangen dat de beslissingen in 
deze ingaan tegen de wetgeving of het beleid van de Vlaamse Regering. Voor vragen 
wat betreft het onderliggende beleid wat betreft de dierenparken verwijs ik naar de 
minister bevoegd voor Dierenwelzijn.
