title: Bestuurlijk toezicht - Klachten gemeenteraadsleden
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2029914
thema link: https://www.vlaamsparlement.be/parlementaire-documenten/schriftelijke-vragen/1791900
SCHRIFTELIJKE VRAAG
nr. 85
van BRECHT WARNEZ
datum: 5 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Bestuurlijk toezicht  -  Klachten gemeenteraadsleden
Het takenpakket van de lokale besturen, dat in de loop van de jaren alsmaar is 
toegenomen, zorgt ervoor dat het besturen van een stad of gemeente steeds ingewikkelder 
geworden is. Die toenemende complexiteit maakt dat het voor de bestuurders van steden 
en gemeenten, in het bijzonder de gemeenteraadsleden, heel wat inzet vergt om hun taken 
naar behoren te vervullen.
Gemeenteraadsleden beschikken decretaal al over heel wat rechten en instrumenten om 
die uitdagingen met kennis van zaken en op een correcte manier aan te pakken. Zo 
genieten gemeenteraadsleden in het kader van bestuurlijk toezicht het recht om een klacht 
in te dienen bij de toezichthoudende overheid (de Vlaamse minister van Binnenlands 
Bestuur en de vijf provinciegouverneurs) tegen een beslissing van de gemeenteraad. De 
vraag is evenwel of de gemeenteraadsleden voldoende op de hoogte zijn van het 
klachtenrecht en of er wel optimaal en voldoende gebruik van wordt gemaakt.
Graag alle data in Excel beschikbaar stellen.
1. In eerdere schriftelijke vragen vroeg ik reeds naar een overzicht van het aantal 
klachten ingediend bij de provinciegouverneur door gemeenteraadsleden omtrent 
beslissingen die het college van burgemeester en schepenen of een lid van het college 
heeft genomen, van het jaar 2016 tot en met het jaar 2022. Graag een update van 
deze cijfers tot en met het jaar 2023, geordend:
a) per jaar;
b) per provincie en per stad of gemeente;
c) met een onderscheid tussen het aantal ingediende klachten, het aantal 
ontvankelijke klachten en het aantal gegronde klachten;
d) en gesorteerd volgens de gronden en argumenten aangehaald in de klachten.
2. Valt het de minister op dat er veel klachten vanuit dezelfde gemeente of hetzelfde 
geografische gebied komen?
a) Zo ja, welke redenen zouden er volgens de minister aan de basis kunnen liggen?
b) Zijn er regio’s van waaruit nooit klachten komen?
i. Zo ja, welke regio’s en welke redenen zouden er volgens de minister aan de 
basis kunnen liggen?
2. Heeft de minister weet van het profiel van de indieners van de klachten?
a) Worden er bijvoorbeeld meer klachten ingediend door fractieleiders en/of meer 
ervaren raadsleden of zijn de indieners divers (met betrekking tot leeftijd, geslacht, 
afkomst) van aard?
b) Ziet de minister naast geografische spreiding en kennis nog andere verschillen?
3. In de commissie voor binnenlands bestuur wees de minister al geregeld op het belang 
van de rol die gemeenteraadsleden vervullen.
a) Is de minister van oordeel dat gemeenteraadsleden niet voldoende kunnen rekenen 
op ondersteuning bij de uitoefening van hun rechten, in het bijzonder het recht om 
klachten in te dienen in het kader van bestuurlijk toezicht?
b) Ziet de minister nog kansen om binnen het domein van bestuurlijk toezicht de 
impact van gemeenteraadsleden nog meer tot zijn recht te laten komen? Zo ja, 
welke initiatieven plant de minister?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 85 van 5 januari 2024
van BRECHT WARNEZ
1. De cijfers van het jaar 2016 tot en met het jaar 2022 werden eerder overgemaakt als 
antwoord op schriftelijke vraag nr. 87 van 5 januari 2022 en schriftelijke vraag nr. 116 
van 10 januari 2023. Als bijlage vindt u de cijfers voor het jaar 2023.
a-c) In 2023 werden in totaal 24 klachten ingediend bij de toezichthoudende overheid 
door gemeenteraadsleden tegen beslissingen van het college van burgemeester 
en schepenen of een lid ervan. De verdeling per provincie en per stad of gemeente 
is terug te vinden in bijlage 1. Daarbij is ook een onderscheid gemaakt tussen het 
aantal ingediende klachten, het aantal ontvankelijke klachten en het aantal 
gegronde klachten.
d) De inhoud van de klachten is divers. De klachten zijn ingedeeld op basis van de 
categorieën die minister Somers hanteerde in zijn antwoord op schriftelijke vraag nr. 
116 van 10 januari 2023, met dien verstande dat er dit keer geen klachten werden 
ingediend in de categorieën “inzagerecht” en “patrimonium”. Dit geeft volgend 
resultaat:
Categorie Aantal klachten
Andere 2
Belangenvermenging 1
Bevoegdheid 11 *
Concessie 3
Fiscaliteit en financiën 2
Inzagerecht 0
Overheidsopdracht 1
Personeel 1
Patrimonium 0
Ruimtelijke ordening 3
* in meerdere gevallen is er meer dan een categorie, zo kan het onderwerp een 
concessie zijn, maar is het voorwerp van de klacht een bevoegdheidsvraagstuk. Het 
zal vaak het bevoegdheidsvraagstuk zijn dat aanleiding geeft tot opmerkingen of 
optreden, dat verklaart het aantal klachten in deze categorie.
Onder de categorie ‘andere’ vallen een klacht over het instellen van een 
erfdienstbaarheid en een klacht over het niet respecteren van de motiveringsplicht.
Het aantal klachten is wisselend van jaar tot jaar. Hieruit kan geen tendens worden 
afgeleid. Er bestaat op basis van deze informatie geen noodzaak om het beleid bij te 
sturen.
2. In lijn met het antwoord op uw vorige vraag heb ik de provincie genomen als 
geografische omschrijving. Gemiddeld werden er in het jaar 2023 in elke provincie 4,8 
klachten door raadsleden ingediend tegen beslissingen van het college. In de provincie 
Antwerpen springen twee gemeentes in het oog, namelijk Meerhout en Antwerpen. Van 
de 8 klachten in deze provincie werden er 3 door dezelfde persoon ingediend over 
dezelfde gemeente, Meerhout. Tegen Antwerpen werden ook drie klachten ingediend, 
maar deze kenden verschillende indieners. In de provincie West-Vlaanderen werden 8 
klachten ingediend, waaronder 2 door dezelfde persoon over dezelfde gemeente. Het 
aantal gegronde klachten blijft echter twee, net als vorig jaar. In de provincie Oost-
Vlaanderen werden alle 3 de klachten, ingediend tegen hetzelfde bestuur, weliswaar 
door twee verschillende klagers. In de provincie Limburg werd, net als vorig jaar, één 
klacht geregistreerd.
a) De provincie Antwerpen is met 69 gemeenten de provincie met het hoogste aantal 
gemeenten. De provincie Limburg is met 42 gemeenten de provincie met het laagste 
aantal gemeenten. Meer of minder gemeenten en a fortiori meer of minder 
raadsleden kan een impact hebben op het aantal klachten.
b) Neen, in elke provincie werd minstens één klacht ingediend.
3. a) Het klachtenregistratiesysteem houdt geen gegevens bij van het door u gevraagde 
profiel van vraagstellers. Het klachtenregistratiesysteem maakt ook geen 
onderscheid naar het type mandataris. Het is mogelijk dat hier ook een klacht van 
een Vlaams of federaal mandataris tussen zit.
b) Neen.
4. a) De controlerende rol van de gemeenteraad is zeer belangrijk in het functioneren van 
de lokale democratie. Ik verwijs onder andere naar de gedachtewisselingen over het 
traject ter versterking van de gemeenteraad, die plaatsvonden tijdens de 
commissievergaderingen van 29 november 2022 en 25 april 2023.
Op de website van het Agentschap Binnenlands Bestuur is een zeer overzichtelijke 
en toegankelijke klachtenwegwijzer te vinden die voor iedereen, burger of raadslid, 
toegankelijk is. De klachtenwegwijzer geeft aan hoe je een klacht kan indienen, 
waarvoor je een klacht kan indienen, binnen welke termijn je de klacht kan indienen 
etc. Deze informatie is, net zoals het indienen van een klacht, zeer laagdrempelig.
Het decreet over het lokaal bestuur bepaalt dat de lokale besturen op hun 
webtoepassing de lijst bekendmaken van de door het college van burgemeester en 
schepenen genomen besluiten. De webtoepassing vermeldt hoe het publiek inzage 
kan krijgen in de besluiten die op de lijsten zijn vermeld en hoe tegen besluiten een 
klacht kan worden ingediend bij de toezichthoudende overheid. De webtoepassing 
neemt een link op naar de klachtenwegwijzer van het Agentschap Binnenlands 
Bestuur.
Mijn administratie krijgt geen signalen die er op wijzen dat gemeenteraadsleden de 
weg naar deze mogelijkheden niet of moeilijk zouden vinden.
b) Ik verwijs naar mijn antwoord onder a). 
BIJLAGE
Overzicht van klachten van gemeenteraadsleden tegen beslissingen van het college van 
burgemeester en schepenen of een lid van het college: cijfergegevens voor 2023, per 
provincie en gemeente.
