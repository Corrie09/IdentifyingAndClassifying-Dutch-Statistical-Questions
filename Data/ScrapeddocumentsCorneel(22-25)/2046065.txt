title: Beschermd onroerend erfgoed - Juridische gevolgen en sanctiemogelijkheden voor eigenaars en beheerders
thema: Onroerend erfgoed
pdf link: https://docs.vlaamsparlement.be/pfile?id=2046065
thema link: https://www.vlaamsparlement.be/parlementaire-documenten/schriftelijke-vragen/1799756
SCHRIFTELIJKE VRAAG
nr. 170
van MANUELA VAN WERDE
datum: 31 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Beschermd onroerend erfgoed  -  Juridische gevolgen en sanctiemogelijkheden voor 
eigenaars en beheerders
Wie eigenaar of beheerder is van een beschermd onroerend goed moet rekening houden 
met juridische gevolgen: van het verbod om een beschermd goed te ontsieren of 
beschadigen tot de verplichting om nog instandhoudings-, herstellings-, beveiligings-, 
beheers- en onderhoudswerken uit te voeren. In het ideale scenario worden die 
voorschriften strikt nageleefd door alle betrokkenen, maar helaas is dat niet altijd het 
geval. Het Onroerenderfgoeddecreet (hoofdstuk 11, afdeling 2) onderscheidt daarom twee 
soorten (‘inbreuken’ en ‘misdrijven’) en voorziet in meerdere sanctiemogelijkheden 
(raadgeving; aanmaning; opmaak proces-verbaal; stakingsbevel; rechterlijke 
herstelmaatregel; bestuursdwang; last onder dwangsom, minnelijke schikking). Bron: 
https://codex.vlaanderen.be/portals/codex/documenten/1023317.html#H1062514
Daarbij graag per vraag een jaarlijks overzicht voor deze en voorgaande bestuursperiode.
1. Hoeveel ‘misbruiken’ werden er gedurende de afgelopen twee legislaturen vastgesteld?
a) Welke handelingen of nalatigheden lagen aan de basis van de vaststelling van die 
misdrijven?
b) Van welke sanctiemogelijkheden werd gebruikgemaakt?
2. Hoeveel ‘inbreuken’ werden er gedurende de afgelopen twee legislaturen vastgesteld?
a) Welke handelingen of nalatigheden lagen aan de basis van de vaststelling van die 
inbreuken?
b) Van welke sanctiemogelijkheden werd gebruikgemaakt?
3. Welke evoluties ziet de minister voor beide en hoe evalueert hij de cijfers en 
tendensen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 170 van 31 januari 2024
van MANUELA VAN WERDE
1. a) De vastgestelde misdrijven zijn divers. Vaak gaat het om een schending van het 
actiefbehoudsbeginsel (verwaarlozing) en het passiefbehoudsbeginsel (beschadiging 
van beschermde goederen en archeologische artefacten), alsook het uitvoeren van 
werken zonder toelating of vergunning. De afgelopen jaren werden ook andere 
erfgoedmisdrijven geverbaliseerd zoals de niet-naleving van de regels inzake 
metaaldetectie (vb. metaaldetectie zonder erkenning) en het niet aangeven van een 
toevalsvondst.
b) zie bijlage
2. a) Het Onroerenderfgoeddecreet bepaalt een beperkt aantal inbreuken. Dit zijn 
schendingen van administratieve aard, zoals het niet tijdig bezorgen van een 
archeologierapport, het niet melden van de gewijzigde bewaarplaats van een 
archeologierapport, het niet melden van de gewijzigde bewaarplaats van een 
archeologisch artefact of het niet informeren van (kandidaat)kopers van het 
beschermd statuut van een onroerend goed. In de opgegeven periode werd één 
inbreuk vastgesteld. Het ging daarbij om het niet melden van de bescherming en van 
de rechtsgevolgen daarvan in de verkoopspubliciteit. 
b) Deze inbreuk werd gesanctioneerd met een bestuurlijke geldboete.
3. Er zijn een aantal tendensen waar te nemen. Vooreerst is er een voorzichtige opstart 
van de door het Onroerenderfgoeddecreet ingevoerde bestuurlijke handhaving via 
bestuurlijke maatregelen sedert 2021. Er worden regelmatig minnelijke schikkingen 
afgesloten, vaak naar aanleiding van een eigendomsoverdracht waarbij de koper wenst 
over te gaan tot herstel. Er is weinig bestuurlijke beboeting aangezien slechts een paar 
erfgoedmisdrijven voor bestuurlijke sanctionering in aanmerking komen. De tijdelijke 
terugval in het aantal processen-verbaal is zichtbaar in het coronajaar 2020 omdat er 
minder plaatsbezoeken mogelijk waren. Tot slot blijkt uit de cijfers dat er stevig wordt 
ingezet op zachte handhaving om overtreders de kans te geven zich in regel te stellen 
zonder risico op een sanctie of een bestuurlijke of gerechtelijke procedure. Vaak krijgen 
overtreders daarenboven een extra kans via een tweede aanmaning. Het is de bedoeling 
om verder op die zachte handhaving sterk te blijven inzetten.
BIJLAGE
Overzicht cijfers handhaving Onroerend Erfgoed
