title: Watersnood Westhoek - Modaliteiten brede weersverzekering
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2024791
thema link: https://www.vlaamsparlement.be/parlementaire-documenten/schriftelijke-vragen/1785462
SCHRIFTELIJKE VRAAG
nr. 75
van STEVEN COENEGRACHTS
datum: 6 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Watersnood Westhoek  -  Modaliteiten brede weersverzekering
1. In antwoord op vragen om uitleg nrs. 517 (2023-2024) en 562 (2023-2024) over de 
mogelijke erkenning als ramp van de watersnood in de Westhoek wees de minister-
president erop dat boeren die in aanmerking willen komen voor een schadevergoeding 
uit het Vlaams Rampenfonds voor hun niet-verzekerde teelten, moeten voldoen aan 
de voorwaarde dat ze minstens 25 procent van hun areaal hoofdteelt op 31/5 
verzekerd moesten hebben via de brede weersverzekering.
a) Geldt die voorwaarde ook als een gemeente wordt erkend als slachtoffer van een 
‘overstroming in se’?
b) Zo niet, welke precieze modaliteiten zijn dan wel van toepassing om in aanmerking 
te komen voor een schadevergoeding?
c) Zal de procedure in dit dossier toegepast worden?
2. Daarnaast leeft er bij de boeren die een brede weersverzekeringspolis hebben 
afgesloten enige argwaan dat verzekeraars overmacht zouden kunnen inroepen omdat 
schade door waterlopen die buiten hun oevers treden niet gedekt zou zijn in de polis. 
In het slechtste geval zou dan een rondje zwartepieten kunnen volgen tussen de 
overheid en de verzekeraars met de getroffen boeren als belangrijkste slachtoffer. De 
minister-president verwees naar het kabinet-Brouns, dat daarover in overleg zou zijn 
met de verzekeringssector om dat allemaal uit te klaren.
a) Heeft het overleg al plaatsgevonden?
b) Zo ja, werd er een concrete regeling afgesproken?
c) Wat is dat dan precies op het vlak van aansprakelijkheid? Kortom, valt de schade 
ten gevolge van overstromingen van waterlopen effectief onder de polis van de 
brede weersverzekering?
d) Zo niet, welke discussiepunten blijven nog over?
e) Tegen wanneer zullen de getroffenen duidelijkheid krijgen?
3. De watersnood in de Westhoek is de zoveelste aanleiding die de geplande evaluatie en 
bijsturing van de brede weersverzekering op scherp stelt. De evaluatie is gepland in 
2025, maar er werd al herhaaldelijk aangedrongen op een vervroegde evaluatie. 
a) Wordt een vervroegde evaluatie doorgevoerd?
b) Zo ja, welke timing en procedure worden gevolgd?
c) Zo niet, zal er dan minstens worden gevraagd om de voorbereidingen voor de 
evaluatie in 2025 nu al op te starten, zodat de evaluatie niet eind maar begin 2025 
kan gebeuren?
d) Hoe zal de evaluatie worden aangepakt?
e) Zal er ook worden onderzocht welke bijkomende verzekerbare risico’s (zoals 
zonnebrandschade) in de polis kunnen worden opgenomen?
f) Welke scenario’s worden uitgetekend voor de subsidiëring van de verzekeringspolis 
aan de boeren?
g) Worden de huidige subsidiepercentages behouden?
Deze vraag werd gesteld aan de ministers Jan Jambon (75), Jo Brouns (111)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 75 van 6 december 2023
van STEVEN COENEGRACHTS
1. Artikel 6 , 6°, van het decreet van 5 april 2019 houdende de tegemoetkoming in de 
schade die aangericht is door rampen in het Vlaamse Gewest, stelt dat volgende 
schade niet vergoed wordt: “Schade aan niet-binnengehaalde oogsten en teelten die 
in principe verzekerd kunnen worden door een brede weersverzekering, met 
uitzondering van schade aan niet-binnengehaalde oogsten en teelten die niet via een 
brede weersverzekering verzekerd zijn voor de risico's vorst, storm en rukwinden, 
sneeuw- of ijsdruk, hevige of aanhoudende regen en ernstige droogte, gedurende de 
overgangsperiode, vermeld in artikel 27 van dit decreet”. 
 
Het Vlaams Rampenfonds interpreteert punt 6° zo dat het risico ‘overstroming’ (niet 
het risico 'hevige regenval') niet via een brede weersverzekering moet verzekerd 
worden waardoor de voorwaarde dat er een minimale oppervlakte teeltareaal moet 
verzekerd zijn via de brede weersverzekering niet van toepassing is.
 
De tegemoetkoming wordt berekend op basis van artikel 27 van het uitvoeringsbesluit 
van 30 oktober 2020. De berekende vergoeding wordt, na aftrek van de vrijstelling en 
de toepassing van de toepasselijke vergoedingscoëfficiënten, verminderd met alle 
bedragen die derden (verzekeringsmaatschappijen) betalen als gehele of gedeeltelijke 
dekking of herstel van de schade.  
 
Onder welke omschrijving de verzekeringsmaatschappij ook dekt, overstroming of 
regenval, doet niet ter zake. Als deze tussenkomst de schade dekt (geheel of 
gedeeltelijk) neemt het Vlaams Rampenfonds die tussenkomst in aftrek. Voor het 
overstromingsrisico zijn er zowel erkende als niet-erkende brede weersverzekeringen 
die dit risico afdekken. Zoals u bekend subsidieert het Vlaamse Gewest bij een 
erkende brede weersverzekering voor een belangrijk deel de verzekeringspremie.
 
Op dit ogenblik is het te vroeg om standpunt in te nemen over de te volgen 
vergoedingsprocedure aangezien de erkenningsprocedure zelf nog lopende is. De 
wetenschappelijke instellingen hebben proactief de opdracht gekregen om in het kader 
van de reeds ontvangen meldingen de wetenschappelijke erkenningscriteria voor de 
risico's regenval en/of overstroming te onderzoeken. Pas nadat alle meldingen zijn 
ontvangen, kan er formeel advies worden verleend en kan de Vlaamse Regering al dan 
niet beslissen deze weersverschijnselen als ramp te erkennen. Pas nadien kan 
uitsluitsel worden gegeven over de toe te passen vergoedingsregels.  
2. Vanuit de landbouwbevoegdheid heeft er tot op heden geen formeel overleg 
plaatsgevonden met de verzekeraars, dat is gepland begin 2024. Het al dan niet 
gedekt zijn van de schade wordt bepaald door de specifieke voorwaarden in de 
verzekeringspolissen. Afhankelijk van factoren zoals de teelt, de wijze waarop de 
risico’s gedefinieerd zijn en de ligging van het perceel verschillen deze voorwaarden 
tussen de erkende polissen.
3. a) Bij de goedkeuring van de regelgeving rond de brede weersverzekering werd een 
evaluatie voorzien in 2025.
b-c)Er wordt gestreefd om deze evaluatie begin 2025 te finaliseren.
d) De evaluatie zal onder meer een bondige literatuurstudie, een analyse van de 
beschikbare cijfers bij het Departement Landbouw en Visserij, een analyse van 
beschikbare gegevens van het rampenfonds en een bevraging van de betrokken 
partijen bevatten.
e) Op dit ogenblik is de lijst van verplicht te verzekeren risico’s niet-limitatief 
opgesteld: naast de zes verplichte risico’s is er nu al mogelijk om bijkomende 
risico’s te verzekeren. Zo is er één erkende polis waarin zonnebrand is opgenomen.
f-g) De resultaten van de evaluatie zullen gebruikt worden om te bekijken wat de 
beleidsopties zouden kunnen zijn om de landbouwsector financieel weerbaar te 
houden tegen de gevolgen van de toenemende extreme weersomstandigheden en 
waarbij de overheidsuitgaven beheersbaar blijven.
