title: Ruilverkaveling Schelde-Leie - Stand van zaken
thema: Ruimtelijke ordening
pdf link: https://docs.vlaamsparlement.be/pfile?id=2059405
thema link: https://www.vlaamsparlement.be/parlementaire-documenten/schriftelijke-vragen/1812158
SCHRIFTELIJKE VRAAG
nr. 440
van STIJN DE ROO
datum: 13 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ruilverkaveling Schelde-Leie  -  Stand van zaken
De ruilverkaveling Schelde-Leie situeert zich in de steden Gent en Deinze en de gemeenten 
Nazareth, De Pinte en Sint-Martens-Latem. Binnen het gebied van circa 2700 hectare 
liggen voornamelijk gronden in agrarische bestemming. De belangrijkste doelstelling van 
het project is een verbetering van de agrarische structuur via het ruilen en herverkavelen 
van landbouwgronden. De uitbouw van het Parkbos Gent, de realisatie van het stadsbos 
Deinze en de uitbreiding van de Hospicebossen verhogen de gronddruk in de regio. De 
ruilverkaveling wil in die context een flankerend beleid bieden. Op 3 juli 2015 stelde de 
Vlaamse Regering het ruilverkavelingscomité in ter uitvoering van de ruilverkaveling 
Schelde-Leie. Per ministerieel besluit van 18 augustus 2015 werd de commissie van advies 
opgericht, waarna het project van start ging.
In mijn schriftelijke vraag nr. 449 van 6 januari 2021 informeerde ik naar de stand van 
zaken van de ruilverkaveling Schelde-Leie.
Op mijn vragen antwoordde de minister: “Het project bevindt zich volop in de 
uitvoeringsfase. De herverkaveling van de percelen leidt tot een aanpassing van het 
kadasterplan van het projectgebied. Ter voorbereiding van de herverkaveling werd voor 
elke betrokken eigenaar, vruchtgebruiker en gebruiker van gronden berekend hoeveel 
grond hij/zij ‘inbrengt’ in de ruiloperatie en welke landbouwkundige waarde daaraan 
gekoppeld is.
(…)
De voorbereiding van ‘de toedeling’ is lopende. Op basis van ‘de inbreng’, de afpaling van 
de blokgrens, de maatregelen op het landschapsplan en de wensen van eigenaars en 
gebruikers wordt een ontwerp van toedeling opgemaakt. Het ontwerp van toedeling of 
herverkaveling zal in 2021 in onderzoek gaan. 
Voor het ontwerp van inrichtingsmaatregelen werden studiebureaus aangeduid. Het 
ontwerp is lopende voor volgende fietspadtracés : Keistraat en Kortrijkseheerweg op 
grondgebied De Pinte/Sint-Martens-Latem en Nazareth; Klapstraat en de Vossenholstraat 
in Nazareth; Oude Heirweg en Kortrijkseheerweg; Nazarethsesteenweg in Deinze; 
verbinding tussen de Putstraat richting Kortrijksesteenweg te Gent; een aftakking van de 
Oude Spoorwegbedding/Fietssnelweg F7 richting Don Boscocollege in Gent. 
Zes tracés zijn gelegen op het Bovenlokaal Functioneel Fietsroutenetwerk waardoor het 
ruilverkavelingscomité Schelde-Leie een beroep kan doen op subsidies van het fietsfonds. 
De voorbereidende procedure met opmaak start- en projectnota is afgerond. 
Ook voor diverse inrichtingswerken zoals de verbetering van landelijke wegen, aanleg 
bufferstroken langs waterlopen, beplanting langs wegen en waterlopen,… is het ontwerp 
opgestart door een studiebureau. 
Volgende uitvoeringsdossiers zijn gepland in deze ruilverkaveling: 
-Fietspaden: voor de aanleg van fietspaden is een budget voorzien via de subsidies 
ruilverkaveling van het Vlaams Gewest van 1,3 miljoen euro. 
De 7 fietstracés zullen uitgevoerd worden in drie uitvoeringsdossiers: uitvoeringsdossier 
1  - fietspad in combinatie met riolering in Nazarethsesteenweg te Deinze; 
uitvoeringsdossier 2 -  fietspaden als onderdeel van het recreatief netwerk in Parkbos; 
uitvoeringsdossier 3 - fietspaden als verbinding tussen Parkbos, Hospicebossen en 
Stadsbos Deinze/De Prijkels.
Het ontwerp van de fietspaden is grotendeels afgerond, de projectnota’s zijn goedgekeurd. 
In 2021 en 2022 zal de grondverwerving gebeuren, omgevingsvergunningen worden 
aangevraagd en aanbestedingsprocedures worden doorlopen. De uitvoering van deze 
fietspaden wordt voorzien vanaf 2022-2023, afhankelijk van de vorderingen van de 
grondverwerving voor uitvoeringsdossier 2 en 3.
-Inrichtingswerken: voor de inrichtingswerken is een budget voorzien via de subsidies 
ruilverkaveling van het Vlaams Gewest van 5 miljoen euro. 
De dossiers inrichtingswerken omvatten een breed pakket aan werken zoals het herstel 
van semi-verharde wegen, aanleg wandelpaden, aanleg van bufferstroken langs 
waterlopen, beplantingen langs wegen en waterlopen. 
De uitvoering zal gebeuren in twee fasen: het zuidelijk deel van het projectgebied (ten 
zuiden van de E17) als eerste fase en het noordelijk deel als tweede fase. Het ontwerp van 
de inrichtingswerken is opgestart. De uitvoering van deze inrichtingswerken wordt voorzien 
vanaf 2024. 
-Kavelinrichtingswerken 
Dit zijn de werken die gepaard gaan met de herverkaveling. Het ontwerp van de 
kavelinrichtingswerken loopt samen met de herverkavelingsstudie. De uitvoering van de 
kavelinrichtingswerken wordt gepland vanaf 2023. In 2023 zouden de nieuwe kavels in 
gebruik worden genomen.
Het ontwerp van herverkaveling/toedeling zal in 2021 in onderzoek gaan. Daarna volgt de 
bezwarenbehandeling. Afhankelijk van het aantal en de moeilijkheidsgraad van de 
bezwaren zal de ruilverkavelingsakte verleden worden in 2023 of 2024.
De ruilverkavelingsakte die de herverkaveling van de gronden vastlegt is gepland in 2023 
of 2024. De aanvullende akte die de financiële afhandeling vastlegt volgt dan een viertal 
jaar later, dus in 2027 of 2028.”
Ik stel deze vraag in opvolging van mijn schriftelijke vraag nr. 6 januari 2021.
1. Wat is de stand van zaken van de toebedeling? Graag meer uitleg.
2. Wat is de stand van zaken van de inrichtingsmaatregelen van de verschillende 
fietspadtracés: Keistraat en Kortrijkseheerweg op grondgebied De Pinte/Sint-Martens-
Latem en Nazareth; Klapstraat en de Vossenholstraat in Nazareth; Oude Heirweg en 
Kortrijkseheerweg; Nazarethsesteenweg in Deinze; verbinding tussen de Putstraat 
richting Kortrijksesteenweg in Gent; een aftakking van de Oude 
Spoorwegbedding/Fietssnelweg F7 richting Don Boscocollege in Gent. Graag een 
overzicht met de stand van zaken per tracé.
3. Wat is de stand van zaken van de diverse inrichtingswerken zoals de verbetering van 
landelijke wegen, de aanleg van bufferstroken langs waterlopen, de beplanting langs 
wegen en waterlopen? Graag meer uitleg.
4. Wat de aanleg van de zeven fietstracés in drie uitvoeringsdossiers betreft:
a) Wanneer werden de grondverwervingen afgerond voor uitvoeringsdossier 1, 2 en 
3?
b) Wanneer werden de omgevingsvergunning aangevraagd voor uitvoeringsdossier 
1, 2 en 3?
c) Wanneer ging de uitvoering van start voor uitvoeringsdossier 1, 2 en 3?
d) Wat is de stand van zaken van de drie uitvoeringsdossiers? Graag een overzicht 
van de stand van zaken per uitvoeringsdossier.
5. De minister stelde in haar antwoord: “De dossiers inrichtingswerken omvatten een 
breed pakket aan werken zoals het herstel van semi-verharde wegen, aanleg 
wandelpaden, aanleg van bufferstroken langs waterlopen, beplantingen langs wegen 
en waterlopen. De uitvoering zal gebeuren in twee fasen: het zuidelijk deel van het 
projectgebied (ten zuiden van de E17) als eerste fase en het noordelijk deel als tweede 
fase. Het ontwerp van de inrichtingswerken is opgestart. De uitvoering van deze 
inrichtingswerken wordt voorzien vanaf 2024.”
Wanneer zullen de verschillende geplande inrichtingswerken van start gaan? Graag 
een overzicht per onderdeel met een omschrijving van de werken, de timing en het 
budget.
6. Wat de kavelinrichtingswerken betreft, wanneer zijn de kavelinrichtingswerken van 
start gegaan? Zijn de nieuwe kavels in gebruikgenomen in 2023 zoals in het antwoord 
van de minister vermeld? Zo ja, wanneer? Zo niet, wanneer zullen de nieuwe kavels 
in gebruik genomen worden?
7. Werd de ruilverkavelingsakte reeds verleden? Zo ja, wanneer? Zo niet, wanneer zal de 
ruilverkavelingsakte verleden worden?
8. In welke acties en vervolgstappen is voorzien in 2024 en volgende jaren?
9. Wanneer verwacht de minister de ruilverkaveling te kunnen afronden?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 440 van 13 maart 2024
van STIJN DE ROO
Situering
De ruilverkaveling Schelde-Leie situeert zich in de steden Gent en Deinze en de gemeenten 
Nazareth, De Pinte en Sint-Martens-Latem. Binnen het gebied van circa 2.700 hectare 
liggen voornamelijk gronden in agrarische bestemming. De belangrijkste doelstelling van 
het project is een verbetering van de agrarische structuur via het ruilen en herverkavelen 
van landbouwgronden. De uitbouw van het Parkbos Gent, de realisatie van het stadsbos 
Deinze en de uitbreiding van de Hospicebossen verhogen de gronddruk in de regio. De 
ruilverkaveling wil in die context een flankerend beleid bieden. Op 3 juli 2015 stelde de 
Vlaamse Regering het ruilverkavelingscomité in ter uitvoering van de ruilverkaveling 
Schelde-Leie. Per ministerieel besluit van 18 augustus 2015 werd de commissie van advies 
opgericht, waarna het project van start ging.
1. In juni 2021 vond de eerste neerlegging plaats. Op dat moment werden alle gebruikers 
en eigenaars op de hoogte gebracht van de toedeling, de ligging van hun nieuwe kavels 
en de daaraan verbonden kosten. Er werden 145 bezwaren ingediend. De bezwaren 
werden allemaal behandeld, geadviseerd in de commissie van advies en beslist door het 
ruilverkavelingscomité. Momenteel worden in dit kader de bezwaarindieners gehoord 
die in hun bezwaar daar expliciet naar hebben gevraagd, alsook de bezwaarindieners 
van bezwaren waarbij het ruilverkavelingscomité het advies van de commissie van 
advies niet heeft gevolgd conform artikel 42 van de ruilverkavelingswet van 11 juli 1970. 
De tweede neerlegging is gepland voor het voorjaar 2025. Op dat moment worden alle 
gebruikers en eigenaars op de hoogte gebracht van de definitieve toedeling van hun 
percelen. Rond de zomer van 2025 zal de eerste akte worden verleden. De tweede akte 
volgt na het afronden van de werken die gepaard gaan met de herverkaveling (zie ook 
vraag 5).
2. Door het ruilverkavelingscomité worden 7 nieuwe fietstracés aangelegd. Voor 3 tracés 
werden reeds omgevingsvergunningen aangevraagd en verkregen, nl. voor het fietspad 
tussen de Putstraat en de Kortrijksesteenweg, voor het fietspad tussen de fietssnelweg 
F7 en de N60 t.h.v. het Don Boscocollege en voor de fietspaden langs de 
Nazarethsesteenweg in Deinze. Zie ook vraag 4 voor meer gedetailleerde informatie. 
De technische ontwerpen van de overige fietspaden worden momenteel verder 
bijgewerkt en de minnelijke onderhandeling voor het verwerven van een aantal 
noodzakelijke delen van percelen voor de realisatie van deze fietspaden is lopende.
3. De technische plannen voor de inrichtingswerken zijn in opmaak met het oog op het 
indienen van omgevingsvergunningsaanvragen vanaf de zomer van 2024. Na het 
verkrijgen van de nodige vergunningen en machtigingen zullen de werken worden 
aanbesteed en uitgevoerd. Dat zal gefaseerd gebeuren gezien de omvang van het 
gebied. Het volledige ruilverkavelingsgebied werd ingedeeld in 4 delen (zie ook vraag 
5).
4. Per tracé wordt een antwoord geformuleerd op de vragen a t.e.m. d.
Uitvoeringsdossier 1: fietspad Nazarethsesteenweg op het grondgebied van de stad 
Deinze en beperkt op het grondgebied van de gemeente Nazareth (kruispunt):
-de grondverwerving werd afgerond in 2022 met een minnelijke aankoop;
-de omgevingsvergunning werd verkregen in december 2023;
-de uitvoering is nog niet gestart. Momenteel wordt het aanbestedingsdossier 
voorbereid door het aangestelde tekenbureau. Nadien zal het dossier worden 
aanbesteed. 
Uitvoeringdossier 2: fietspad tussen de Putstraat en de Kortrijksesteenweg en het 
fietspad tussen de fietssnelweg en het Don Boscocollege/N60. Beide fietspaden situeren 
zich op het grondgebied van de stad Gent. Voor beide fietspaden werd een 
omgevingsvergunning verkregen in november 2022 waarna een beroepsprocedure werd 
opgestart door 2 belanghebbenden. De beide beroepsindieners hebben intussen een 
procedure aangespannen bij de Raad voor Vergunningsbetwistingen. Er is nog geen 
uitspraak in dit dossier.
Fietspad Putstraat-Kortrijksesteenweg:
-de grondverwerving voor dit fietspad was rond in 2023;
-de omgevingsvergunning voor dit dossier werd verkregen in november 2022 
(lopende procedure bij de Raad voor Vergunningsbetwistingen (zie boven));
-de uitvoering is nog niet gestart. Het dossier werd aanbesteed in november 2023. 
Vanaf november 2024 worden de nutsleidingen verplaatst. Zodra de 
weersomstandigheden het nadien toelaten, zal de fietsverbinding worden 
aangelegd.
Fietspad Fietssnelweg-Don Bosco/N60:
-het uitblijven van resultaat bij de minnelijke onderhandelingen heeft geleid tot de 
opmaak van een onteigeningsbesluit. Het definitief onteigeningsbesluit werd begin 
juli 2023 vastgesteld. Tegen dit definitief onteigeningsbesluit loopt een procedure 
bij de Raad voor Vergunningsbetwistingen. In maart 2024 werd de gerechtelijke 
procedure ingeleid;
-de omgevingsvergunning voor dit dossier werd verkregen in november 2022 
(lopende procedure bij Raad voor Vergunningsbetwistingen (zie boven));
-de uitvoering is nog niet gestart. Het al dan niet uitvoeren van deze fietsverbinding 
hangt af van de uitspraak van de Raad voor Vergunningsbetwistingen.
Uitvoeringsdossier 3: dit dossier omvat 4 fietstracés als verbinding tussen het Parkbos, 
de Hospicebossen en het stadsbos Deinze:
-voor deze fietsverbindingen moeten nog een aantal stroken verworven worden 
buiten de ruilverkaveling. De minnelijke onderhandelingen hiervoor zijn lopende;
-op basis van onder meer de nieuwe hemelwaterverordening moeten de technische 
plannen worden aangepast. Dit proces is lopende;
-de uitvoering kan pas starten als alle noodzakelijke oppervlakte verworven is, een 
omgevingsvergunning werd aangevraagd en verkregen en een aanbesteding heeft 
plaatsgevonden.
5. Door de omvang van deze ruilverkaveling zal de uitvoering in stappen worden 
gerealiseerd. Er zal gewerkt worden in 4 fases.
De eerste fase die op het terrein zal worden gerealiseerd, is het deel Zuid 1. Dit is de 
zone op grondgebied van de stad Gent, gemeente De Pinte en gemeente Nazareth in 
het zuidoosten van de ruilverkaveling, ten zuiden van de E17 en ten oosten van de N60. 
De omgevingsvergunning voor deze werken wordt nog voor de zomer van 2024 
aangevraagd. De omgevingsvergunningsaanvraag omvat onder meer de heraanleg van 
een aantal insteekwegen en perceeltoegangen, cultuurtechnische werken i.f.v. de 
nieuwe perceelinrichting na herverkaveling, het herprofileren van grachten en 
waterlopen, de aanleg van oeverstroken, de aanplant van bomenrijen en houtkanten, 
de aanleg van wandelpaden en het inrichten van zones voor maatregelen tot 
landinrichting (MLI). De MLI-zones zijn beperkt in oppervlakte en hebben een diverse, 
vooral natuurgebaseerde invulling. Het betreft onder meer vlakvormige afgraving i.f.v. 
waterinfiltratie en realisatie van natte natuur, aanplant van bomenrijen, houtkanten en 
struikenzones. Uitgaande van het vlot verkrijgen van de nodige vergunningen en een 
vlotte aanbestedingsprocedure kunnen de werkzaamheden op het terrein starten na de 
zomer van 2025. 
Een actuele raming van deze inrichtingswerken is vandaag nog niet beschikbaar.
Het tweede deel van de ruilverkaveling waarvoor een vergunning zal worden 
aangevraagd, is deel Noord 1. Deze zone ligt op grondgebied van de stad Deinze en de 
gemeente Nazareth ten noorden van de E17. In de omgevingsvergunningsaanvraag 
zitten dezelfde maatregelen vervat als in deel Zuid 1. De indiening van een 
omgevingsvergunning wordt gepland rond de jaarwisseling 2024-2025. De werken op 
het terrein zullen dan in de loop van 2026 starten. 
Vermits het technisch ontwerp in opmaak is, is er voor dit deel nog geen actuele raming 
beschikbaar.
Vervolgens zal deel Zuid 2 verder worden uitgewerkt om tot slot te eindigen met deel 
Noord 2. Timing en kostenraming van deze werken zijn vandaag nog niet mogelijk. 
6. De kavelinrichtingswerken zijn nog niet gestart (zie ook vraag 5). De nieuwe kavels 
werden nog niet in gebruik genomen. Op 25 december 2025 zal de verlanding 
plaatsvinden. De gebruikers en eigenaars zullen dan de nieuwe kavels in gebruik kunnen 
nemen.
7. De ruilverkavelingsakte zal worden verleden rond de zomer van 2025.
8. 2024:
-aanvraag omgevingsvergunning voor de kavelinrichtingswerken (op privaat terrein) 
deel Zuid 1;
-aanvraag omgevingsvergunning voor de inrichtingswerken (op openbaar terrein) 
deel Zuid 1;
-start verplaatsen nutsleidingen i.f.v aanleg fietspad Putstraat-Kortrijksesteenweg.
2025:
-tweede neerlegging herverkaveling;
-eerste akte herverkaveling;
-uitvoering fietspad Putstraat-Kortrijkse Steenweg;
-verplaatsen nutsleidingen en start werken fietspaden Nazarethsesteenweg;
-start werken deel zuid 1;
-25/12/2025: verlanding, d.w.z. vanaf die dag nemen de gebruikers en eigenaars 
hun nieuwe kavels in gebruik.
2026 en verder:
-aanvragen van omgevingsvergunningen en na het verkrijgen ervan uitvoeren van 
de inrichtingswerken in de delen Noord 1, Zuid 2 en Noord 2;
-laatste verwerving i.f.v. realisatie overige fietspaden, aanvragen van 
omgevingsvergunningen en na het verkrijgen ervan de fietspaden realiseren op het 
terrein.
9. Een einddatum stellen voor het afronden van de ruilverkaveling is op vandaag moeilijk. 
Op het aanvragen van omgevingsvergunningen, grondverwervingen en de uitvoering 
van werken valt moeilijk een termijn te plakken. De Vlaamse Landmaatschappij (VLM) 
is hier in belangrijke mate afhankelijk van de vlotheid van het reageren/instemmen van 
andere instanties en externe partijen.
