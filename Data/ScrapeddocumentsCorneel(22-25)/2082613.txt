title: Leidingstraat tussen Haven van Antwerpen en Ruhrgebied - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2082613
thema link: https://www.vlaamsparlement.be/parlementaire-documenten/schriftelijke-vragen/1841667
SCHRIFTELIJKE VRAAG
nr. 104
van HANS VANHOOF
datum: 15 november 2024
aan JO BROUNS
VLAAMS MINISTER VAN OMGEVING EN LANDBOUW
Leidingstraat tussen Haven van Antwerpen en Ruhrgebied  -  Stand van zaken
De leidingstraat tussen de Haven van Antwerpen en het Duitse Ruhrgebied is een 
ambitieus, strategisch infrastructuurproject dat moet zorgen voor een efficiëntere en 
duurzamere verbinding tussen twee van de belangrijkste chemische clusters in Europa. 
Naast het reduceren van de afhankelijkheid van fossiele brandstoffen biedt dit project 
aanzienlijke mogelijkheden om de energietransitie en de koolstofreductie in Vlaanderen en 
omstreken te ondersteunen.
Dit strategische project plant een combinatie te realiseren tussen enerzijds de economische 
troeven die Vlaanderen bezit rond (ondergrondse) connectiviteit en met onze havens die 
dienst zullen doen als gediversifieerde hub, en anderzijds de noodzakelijke investeringen 
in een verduurzaming en vergroening van ons industrieel weefsel. Deze leidingstraat zou 
immers een ondergrondse corridor vormen voor het transport van chemische grondstoffen 
en duurzame energiedragers zoals waterstof, en afgevangen industriële CO2. Bovendien 
kan het een aansluiting verzekeren van enkele belangrijke industriële clusters die te 
verbinden zijn met dit traject.
Het transport via pijpleidingen kan beschouwd worden als de meest milieuvriendelijke en 
veilige transportmodus, maar de aanleg van een dergelijke leidingstraat heeft uiteraard 
ook een impact op natuur en omgeving. Reacties op de initieel voorgestelde tracés waren 
dan ook gelinkt aan aspecten over mogelijke onteigeningen, noodzakelijke 
natuurcompensatie enzovoort, waarna een optimalisatie van het mogelijke traject zich 
opdrong.
Begin 2023 besliste de toenmalige Vlaamse Regering om het op dat moment lopende 
planproces over de aanleg van de leidingstraat Antwerpen - Ruhr (tijdelijk) stop te zetten. 
Toenmalig minister van Omgeving Demir koppelde dat echter aan de vraag aan de industrie 
om duidelijkheid te scheppen over het engagement voor dit project. Door middel van een 
convenant, een ‘Letter of Intent’ (LOI), werd de industrie gevraagd om helderheid te 
scheppen over een aantal aspecten zoals gebruik, tijdslijn, financiering en eventueel 
flankerend beleid bij de aanleg van deze leidingstraat.
Gezien de enorme troeven voor Vlaanderen zoals hierboven geschetst, de voortschrijdende 
inzichten over de energietransitie maar ook de energie-(on)afhankelijkheid alsook de druk 
op industrieën om hun CO2-uitstoot te reduceren, blijft de leidingstraat een belangrijk 
strategisch project met aanzienlijke economische en ecologische implicaties. Daarbij 
verwijs ik ook naar de hoorzitting die werd gehouden in het Vlaams Parlement op 25 januari 
2023.
1. Werd het gevraagde convenant of de LOI opgesteld en overgemaakt aan de minister?
2. Wat zijn de belangrijkste krijtlijnen in deze LOI over de aanleg van de leidingstraat in 
functie van het mogelijke gebruik, de tijdslijn, financiering en eventuele flankerende 
maatregelen?
3. Hoe schat de minister (al dan niet op basis van de eventueel aangeleverde LOI) het 
strategische belang in van dit project zowel wat de economische toegevoegde waarde 
betreft, als voor de energietransitie en de verduurzaming van industriële processen?
4. Zal de minister op basis van de momenteel beschikbare informatie aan de Vlaamse 
Regering voorstellen om het planproces opnieuw op te starten of welke stappen zijn 
nog nodig om daartoe te komen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 104 van 15 november 2024
van HANS VANHOOF
1. De betrokkenen hebben op 8 mei 2023 een gezamenlijk voorstel bezorgd aan de 
toenmalige minister bevoegd voor Omgeving, mevrouw Demir. Deze LOI werd 
ondertekend door de transporteurs die gebruik maken van pijpleidingen, Fluxys 
Belgium nv en Pipelink nv, door de sectorfederaties essenscia vlaanderen en Fetrapi 
vzw en door de Haven van Antwerpen-Brugge nv. Het voorstel omvatte de 
uitdrukkelijke vraag aan de Vlaamse Regering om het planproces opnieuw op te starten 
en had een geldigheid tot 30 juni 2024.
2. Ik verwijs naar het antwoord op vraag 1. De LOI is niet meer geldig zodat ik niet kan 
ingaan op de inhoud. 
3. Ik verwijs naar het regeerakkoord en mijn beleidsnota: Om de concurrentiepositie van 
onze Vlaamse ondernemingen en onze economie te vrijwaren, zorgen we voor de 
nodige en gepaste ruimte voor onze (landbouw)bedrijven, industrie en kmo’s. We 
faciliteren de meervoudige transities waar de zeehavens voor staan. In functie van 
strategische autonomie en de Europese klimaat- en energiedoelstellingen, willen we 
voldoende ruimte voor hernieuwbare energiebronnen en reserveren we ruimte voor 
leidingenzones die nodig zijn om onze economie en industrie te verduurzamen en die 
de aanleg van bijkomende pijpleidingen op een zo beperkt mogelijke oppervlakte 
mogelijk maken. 
4. Ik verwijs nogmaals naar het regeerakkoord en mijn beleidsnota: We werken aan een 
heropstart van het GRUP leidingstraat Antwerpen Ruhr en dit in nauwe samenwerking 
met alle betrokken partners binnen de Vlaamse Overheid. Uitvoering van die 
infrastructuurwerken gebeurt in een zo beperkt mogelijk tijdsbestek en met passende 
flankering. Pijpleidingen moeten als een volwaardige transportmodus worden ingezet 
om de modal shift en duurzame transitie te ondersteunen. We gaan in overleg met 
Nederland en andere buurlanden of -regio’s, in functie van grensoverschrijdende 
netwerken.
