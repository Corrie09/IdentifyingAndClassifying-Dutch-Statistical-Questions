title: Lokale besturen - Deontologische commissies
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2081402
thema link: https://www.vlaamsparlement.be/parlementaire-documenten/schriftelijke-vragen/1834265
SCHRIFTELIJKE VRAAG
nr. 4
van STIJN DE ROO
datum: 17 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Lokale besturen  -  Deontologische commissies
In het decreet van 3 februari 2023 tot wijziging van het decreet van 22 december 2017 
over het lokaal bestuur, wat betreft de oprichting van een deontologische commissie bij de 
gemeenteraad en de districtsraad, werd opgenomen dat elke gemeente en elk OCMW over 
een deontologische commissie moest beschikken vanaf 2 maart 2023. 
Die commissie moet erop toezien dat de deontologische code nageleefd wordt door de 
lokale mandatarissen. De steden en gemeenten die al beschikten over een deontologische 
commissie of een bureau voor integriteit kregen de opdracht om die om te vormen.
In het besluit van de Vlaamse Regering van 30 juni 2023 tot wijziging van artikel 14, 15, 
53, 54, 56 en 58 van het besluit van de Vlaamse Regering van 6 juli 2018 houdende het 
statuut van de lokale mandataris werd de mogelijkheid opgenomen om in presentiegeld te 
voorzien voor gemeenteraadsleden, OCMW-raadsleden, leden van het bijzonder comit√© 
voor de sociale dienst (BCSD) en districtsraadsleden die zetelen in de deontologische 
commissie als de gemeenteraad (respectievelijk OCMW-raad) dat beslist. Ook voor 
externen is presentiegeld mogelijk. 
1. Hoeveel van de Vlaamse gemeenten en steden hebben sinds de invoering van de 
verplichting in 2023 effectief een deontologische commissie opgericht? Bij welke 
gemeenten en steden ging het over een omvorming van een bestaand orgaan en bij 
welke gemeenten werd een nieuwe commissie opgericht? Bij welke gemeenten is in 
presentiegeld voorzien voor gemeenteraadsleden, OCMW-raadsleden, leden van het 
BCSD en districtsraadsleden? Bij welke gemeenten is presentiegeld voor externen van 
toepassing? Graag een overzicht per gemeente. 
2. Zijn er al evaluaties of rapporten beschikbaar over het functioneren van de 
deontologische commissies? Zo ja, welke? Zo niet, plant de minister evaluaties uit te 
voeren?
3. De minister kondigde aan dat er in de burgemeestersopleidingen meer aandacht zal 
zijn voor deontologie en belangenvermenging. 
Op welke manier en binnen welke timing zal dat aan bod komen?
4. Kan de minister een overzicht geven van het aantal klachten of meldingen van 
deontologische overtredingen of belangenvermenging bij lokale mandatarissen, 
uitgesplitst per gemeente voor de jaren 2023 en 2024? 
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 4 van 17 oktober 2024
van STIJN DE ROO
1. Lokale besturen moeten aan de toezichthoudende overheid niet melden wanneer een 
deontologische commissie wordt opgericht, of wanneer de samenstelling, werking of 
bevoegdheden daarvan wijzigen. Vermits voor dergelijke beslissingen geen 
meldingsplicht bestaat, kan ik u dan ook niet meedelen of in alle Vlaamse lokale 
besturen inmiddels een deontologische commissie werd opgericht en kan ik evenmin uw 
vragen over de wijze van oprichting en de samenstelling ervan beantwoorden. Het 
bestuurlijk toezicht is tegenwoordig vooral een klachtentoezicht, en ik kan u wel 
meedelen dat mijn administratie het voorbije jaar geen enkele klacht ontvangen heeft 
over het niet oprichten van een deontologische commissie. Ook uw vraag over het 
presentiegeld voor de raadsleden die in de deontologische commissie zetelen kan ik niet 
beantwoorden. Ook dit is niet meldingsplichtig. 
2. De deontologische commissies zijn een bij uitstek lokaal orgaan. De decreetgever heeft 
veel ruimte gelaten voor de lokale autonomie bij het oprichten en inrichten van de 
deontologische commissies. Om die reden is het dan ook aan het lokaal bestuur zelf om 
te oordelen of een evaluatie over het functioneren van hun eigen deontologische 
commissie noodzakelijk of wenselijk is. 
3. Voor de burgemeestersopleidingen werkt mijn administratie, het Agentschap 
Binnenlands Bestuur, samen met de VVSG.
Deze samenwerking omvat o.a. de startersavonden voor nieuwe mandatarissen 
(gemeente/OCMW/BCSD), die op 23 oktober in Gent gestart zijn en lopen tot begin 
januari 2025, en de burgemeestersopleidingen die georganiseerd worden in de periode 
februari tot mei 2025. Het Agentschap Binnenlands Bestuur en de VVSG zijn nu volop 
bezig met deze laatste opleiding vorm te geven. 
Er wordt in beide vormingen aandacht geschonken aan deontologie en 
belangenvermenging. Daarbij wordt de regelgeving toegelicht en voorbeelden gegeven. 
4. Hiervoor verwijs ik naar de bijlage. 
BIJLAGE
Overzicht van het aantal klachten van deontologische overtredingen of 
belangenvermenging bij lokale mandatarissen, uitgesplitst per gemeente voor de jaren 
2023 en 2024
