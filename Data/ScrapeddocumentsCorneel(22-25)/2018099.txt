title: Geïntegreerd investeringsprogramma (GIP) 2024 - Cofinanciering spoorwegprojecten
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018099
thema link: https://www.vlaamsparlement.be/parlementaire-documenten/schriftelijke-vragen/1781684
0SCHRIFTELIJKE VRAAG
nr. 248
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Cofinanciering spoorwegprojecten
In het GIP van het departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen deze entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die hierin opgenomen worden voor 
de Vlaamse cofinanciering van spoorwegprojecten.
1. In het ontwerp GIP 2024 wordt onder nummer GIP003245/01: “cofinanciering spoor” 
een budget van 4.710.000 euro gereserveerd. 
Kan er een overzicht gegeven worden voor welke concrete investeringen of 
cofinancieringen dit budget gebruikt zal worden?
2. In het doorkijk GIP 2025 en 2026 wordt onder nummer GIP003245/01: “cofinanciering 
spoor” telkens een budget van 10.000.000 euro gereserveerd. 
Welke projecten worden hier verder mee gepland?
3. Kan er een overzicht gegeven worden van de stand van zaken per project van de elf 
prioritaire Vlaamse spoorprojecten? Welke vooruitgang werd hier in 2023 geboekt?
4. Hoe kwam de keuze voor de elf prioritaire Vlaamse spoorprojecten tot stand? Welk 
concreet belang heeft de Vlaamse overheid in elk van de projecten?
5. Welke investeringen in het ontwerp GIP 2024 worden specifiek gereserveerd om het 
goederenvervoer van de weg naar het spoor te doen evolueren? Graag een overzicht.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 248 van 23 november 2023
van ORRY VAN DE WAUWER
1. Dit budget van 4.710.000 euro is wat Infrabel op het moment van de opmaak van het 
GIP maximaal zou opvragen voor 2024. De aanrekening gebeurt in functie van de 
opvraging door Infrabel en werd recent gecorrigeerd door Infrabel op basis van de 
actuele noden voor 2024. Infrabel ontving reeds  Vlaamse prefinanciering voor alle 
10 gecofinancierde projecten. Dit voor een gedeelte van het totaal afgesproken 
bedrag van Vlaamse cofinanciering. In 2024 zullen zij volgens de laatste ramingen 
nog 2.175.850 euro nodig hebben. Dit voor de projecten: Beseinen regelmatig 
gebruikte spoorbundels Antwerpen Rechteroever en L19 Mol – Neerpelt – Hamont: 
werken op korte termijn - verlengen perrons in alle stopplaatsen. Infrabel werkt in 
2024 uiteraard ook verder aan alle andere openstaande cofinancieringsprojecten. Het 
definitief GIP 2024 zal worden aangepast aan de nieuwe ramingen.
2. Op basis van de meest recente inschattingen van Infrabel is er in 2025 maximaal 
14.547.363 euro nodig voor de uitvoering van de gecofinancierde projecten. Tegen 
2025 zal een beter zicht ontstaan op de effectieve opvragingen. Zoals hierboven 
aangehaald, werkt Infrabel verder aan alle projecten (die nog niet werden voltooid) 
die vervat zijn in het samenwerkingsakkoord betreffende Vlaamse cofinanciering van 
Vlaamse prioritaire spoorprojecten.
3. Hierbij verwijs ik naar het antwoord op de vraag van mevrouw Mertens met nummer 
1244 van 12 mei 2023, waarin de projecten in detail worden overlopen. Begin 2024 
geven Infrabel en NMBS een overzicht van de verwezenlijkingen in 2023.
4. Deze keuze kwam tot stand op basis van de Vlaamse spoorstrategie (2013) en de 
onderhandelingen tussen het Vlaams Gewest en de federale overheid. Deze werken 
en studies worden als prioritair aanzien voor het spoornetwerk op Vlaams 
grondgebied.
5. In het samenwerkingsakkoord betreffende Vlaamse cofinanciering van de Vlaamse 
spoorprioriteiten zijn verschillende projecten opgenomen die de modal shift richting 
het spoor bevorderen. De belangrijkste zijn: Beseinen regelmatig gebruikte 
spoorbundels Antwerpen Rechteroever, studie  naar een 3e spoor en het afschaffen 
van overwegen op spoorlijn 59 (Gent-Antwerpen), studie naar het opwaarderen van 
L204 en het afschaffen van overwegen op L204 (Gent-Zelzate) en de studie naar de 
tweede spoorontsluiting van de Antwerpse haven. Er wordt door Infrabel in 2024 aan 
al deze projecten verder gewerkt.
