title: Nieuwe fietsverbinding Nijverheidskaai Gentbrugge - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2023481
thema link: https://www.vlaamsparlement.be/parlementaire-documenten/schriftelijke-vragen/1784546
SCHRIFTELIJKE VRAAG
nr. 334
van ELKE SLEURS
datum: 4 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwe fietsverbinding Nijverheidskaai Gentbrugge  -  Stand van zaken
Dankzij een samenwerkingsovereenkomst tussen De Vlaamse Waterweg, de stad Gent en 
de gemeenten Melle, Destelbergen en Wetteren, liggen er plannen op tafel voor de 
ontwikkeling van nieuwe en verbeterde fiets- en wandelpaden langs de Schelde. Het 
voornaamste doel van dat project is om de betrokken omgeving en het opkomende 
getijdennatuurgebied toegankelijk te maken voor een breed publiek. Concreet omvat het 
de realisatie van diverse fiets- en wandelbruggen, een nieuwe fietsroute langs de 
Nijverheidskaai in Gentbrugge ter bevordering van de fietsveiligheid en het fietscomfort, 
een fietsoversteek over de Schelde in Heusden, verlichting langs een gedeelte van het 
jaagpad in Destelbergen, en zelfs extra mogelijkheden om te vissen.
In het antwoord op schriftelijke vraag nr. 448 van 19 december 2022 omtrent de stand 
van zaken van de fiets- en voetgangersbruggen over de Schelde in Gentbrugge, blijkt dat 
de minister nog geen concrete informatie kan verstrekken met betrekking tot de timing 
voor de aanleg van een veilig fietspad langs de Nijverheidskaai. Het is daarbij van belang 
op te merken dat de fiets- en voetgangersbruggen als prioritair worden beschouwd.
1. Een jaar is verstreken sinds de voornoemde schriftelijke vraag. 
Kan de minister een actuele stand van zaken geven met betrekking tot de geplande 
nieuwe fietsroute langs de Nijverheidskaai in Gentbrugge? Een gedetailleerde 
toelichting graag. 
2. Op welke termijn streeft de minister naar realisatie?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 334 van 4 december 2023
van ELKE SLEURS
1. De voorbereiding voor deze nieuwe fietsroute langs de Nijverheidskaai is het afgelopen 
jaar nog niet verder gegaan. In eerste instantie werden de budgettaire middelen van 
De Vlaamse Waterweg nv (DVW) toegespitst op de nieuwe fiets- en voetgangersbrug 
in Gentbrugge over de Zeeschelde, waarvan binnenkort de vergunningsaanvraag kan 
worden ingediend. 
De voorziene nieuwe fietsverbinding aan de Nijverheidskaai kan slechts verder worden 
geconcretiseerd in relatie tot het kunnen verwijderen van de bestaande waterkering. 
Deze situatie is slechts mogelijk na het voorzien van een constructie te Heusden/Melle 
die ook als stormvloedkering dienst kan doen. De timing hiervan ligt rond 2027-2028. 
2. Een concrete timing is hiervoor nog niet vastgelegd.
