title: Kustbescherming - Project mosselrif
thema: Openbare werken
pdf link: https://docs.vlaamsparlement.be/pfile?id=2012035
thema link: https://www.vlaamsparlement.be/parlementaire-documenten/schriftelijke-vragen/1774409
SCHRIFTELIJKE VRAAG
nr. 152
van MARINO KEULEN
datum: 24 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kustbescherming  -  Project mosselrif
Stijgende zeespiegels en vooral ook de frequentere stormen bemoeilijken in veel landen 
de handhaving van de basiskustlijn.
Om die reden maar ook om ons te beschermen tegen de 100-jarige en 1000-jarige storm 
investeert de minister veel in dijkversterkingen en moet er jaarlijks ontelbare vierkante 
meter zandsuppleties gespoten worden op de stranden. De kostprijs daarvan blijft oplopen.
Maar er is goed nieuws. In de Blauwe cluster, die mede door de minister ondersteund 
wordt, werd er vanaf 2017 geïnvesteerd in een vernieuwende methode: een biogeen rif in 
de vooroever, gemaakt van lokale biobouwers, als werkzame onderwater ‘wal-voor-duin’ 
of ‘wal-voor-strand’.
Zo’n twee kilometer voor de kust van De Panne werd een mosselrif gecreëerd. Opzet van 
de proefopstelling was te onderzoeken of riffen een natuurlijke manier bieden om onze 
kust te beschermen.
Zes jaar later kunnen we inderdaad concluderen dat aangelegde mosselriffen op de grens 
van het ondiepe water kusterosie kunnen beperken.
1. Hoeveel subsidies werden er gegeven aan het project?
2. Hoe groot kan het effect zijn van een dergelijk mosselrif of, met andere woorden, 
welke impact kan dit hebben op het nu uitgestippelde beleid van de kustverdediging?
3. Zal de minister de methode opnemen in haar beleid en verder ondersteunen?
4. Zijn nog andere gebieden al in kaart gebracht waar het kan toegepast worden en zo 
ja, welke zijn dat?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 152 van 24 oktober 2023
van MARINO KEULEN
1. De subsidies voor dit project werden voorzien door het Vlaams Agentschap voor 
Innovatie en Ondernemen (Vlaio). De Vlaio-steun aan Coastbusters werd over twee 
stappen gespreid:
- Begin 2017: 1.215.108 euro voor een industrieel onderzoeksproject;
- Medio 2019: 1.890.268 euro voor een ICON-project (combinatie van strategisch 
basisonderzoek en industriële ontwikkeling).
 
2. De afgeronde eerste fase van het Coastbusters-project focuste voornamelijk op het 
ecologische luik. Het aspect impact op kustveiligheid komt aan bod in het 
vervolgtraject ‘Coastbusters Finesse’ dat binnenkort opstart. De impact op het 
kustveiligheidsbeleid wordt berekend op basis van de resultaten van het 
vervolgtraject ‘Coastbusters Finesse’.
3. MDK is betrokken in het vervolgtraject ‘Coastbuster Finesse’, dat de impact op 
kustveiligheid onderzoekt. Op basis van deze resultaten evalueert de minister of en 
hoe zij dit in het beleid zal opnemen.
4. De detailresultaten van het vervolgtraject maken inzichtelijk of, waar en hoe deze 
oplossing nuttig is.
