title: Radon in oudere Vlaamse gebouwen - Meetcampagne
thema: Natuur en Milieu
Onderwijs en Vorming
Welzijn en Gezin
Wonen
pdf link: https://docs.vlaamsparlement.be/pfile?id=2079670
thema link: https://www.vlaamsparlement.be/parlementaire-documenten/schriftelijke-vragen/1832908
SCHRIFTELIJKE VRAAG
nr. 7
van DRIES DEVILLÉ
datum: 10 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Radon in oudere Vlaamse gebouwen  -  Meetcampagne
Radon is een radioactief gas dat wordt gevormd door uranium in de bodem en in 
gesteentes. Vanuit de ondergrond kan het gas gebouwen binnendringen via scheuren in 
de vloeren en muren, en via kelders en kruipkelders. Als dergelijke gebouwen slecht 
geventileerd worden, kan de concentratie aan radon te hoog worden, en is het gevaar op  
longkanker voor de bewoners reëel. Ongeveer 10 procent van de gevallen van longkanker 
in België zou verband houden met een blootstelling aan radon.
Uit de 4418 radonmetingen die het Federaal Agentschap voor Nucleaire Controle (FANC) 
in 2023 uitvoerde, bleek dat in maar liefst 1157 woningen de radonconcentratie het 
referentieniveau van 300Bq/m³ overschreed (dat is bijna 1 op de 4 woningen waarbij 
radonsaneringsmaatregelen geboden zijn). Zo gaven die FANC-onderzoeken in het recente 
verleden de aanzet tot radonsaneringen op Vlaams grondgebied in onder meer Beernem 
(4), Kortenberg (8), Landen (9) en Wemmel (4). [1]
Om de bevolking te sensibiliseren over de problematiek van radon, organiseert het FANC 
vanaf 1 oktober tot 31 december 2024 een radonmeetcampagne waarbij men uitzonderlijk 
voor slechts 15 euro een radonmeting kan bestellen. [2] De radondetector zelf is een plastic 
doosje of cilinder, waarin zich een gevoelige film bevindt die de radonstraling gedurende 
drie wintermaanden registreert. Nadien kan uit een laboratoriumanalyse van de film de 
radonconcentratie in een gebouw worden afgeleid.
1. Zijn de minister van Welzijn, de minister van Wonen en de minister van Onderwijs 
bereid om in samenspraak met het FANC respectievelijk in alle (oudere) Vlaamse 
zorginstellingen, in alle (oudere) Vlaamse sociale woningen en in alle (oudere) Vlaamse 
schoolgebouwen een radonmeting voor rekening van hun respectieve 
beleidsdomeinbudgetten te laten uitvoeren zodat men absoluut zeker is dat de zieken 
en zwakkeren, de financieel minderbegoeden, en vooral ook de kinderen in dergelijke 
(oudere) gebouwen geen radongezondheidsrisico lopen? Zo niet, waarom niet? Zo ja, 
kan er voor elk van die domeinen een radonmeetcampagneplan worden opgemaakt en 
ter beschikking gesteld?
2. Is de minister van Welzijn van plan om voor de gezinnen in een financiële 
tegemoetkoming te voorzien die de kosten van een dergelijke radonmeting in Vlaamse 
(oudere) woningen dekt, zodat in Vlaanderen de financiële drempel verdwijnt om zo’n 
belangrijke meting te laten uitvoeren? Zo niet, waarom niet? Zo ja, vanaf wanneer en 
op welke wijze zal in een tegemoetkoming worden voorzien?
3. Kunnen de minister van Omgeving en de minister van Welzijn op basis van de 
beschikbare ondergronddata en mogelijk in samenspraak met het FANC een kaart van 
Vlaanderen ter beschikking stellen waarop de gebieden zijn aangeduid waar in geringe, 
gemiddelde, verhoogde en zeer grote mate radon kan ontstaan nu het vrijkomen van 
dat gas gelieerd is aan zeer specifieke bodemgesteldheden? Zo niet, zijn beide 
ministers bereid om opdracht te geven tot een studie die de kans op de aanwezigheid 
van radon op Vlaams grondgebied in kaart brengt, zodat men een duidelijk beeld krijgt 
in welke Vlaamse regio’s het grootste radongevaar voor de gezondheid van de mensen 
loert?
4. Zijn de minister van Welzijn, de minister van Wonen, de minister van Onderwijs en de 
minister van Omgeving van plan om elk afzonderlijk vanuit het eigen beleidsdomein, 
of gezamenlijk vanuit de Vlaamse Regering, onmiddellijk binnen de Vlaamse regio 
publiciteit te maken voor de lopende radonmeetcampagne van het FANC, zodat zo veel 
mogelijk Vlaamse gezinnen en directies van zorg-, onderwijs- en sociale 
woonmaatschappijen op de hoogte zijn van de campagne en gestimuleerd worden om 
eraan deel te nemen?
 
[1]Schriftelijke vraag nr. 4 van 25 juli 2024 van federaal volksvertegenwoordiger Kurt 
Ravyts aan de federale minister van Binnenlandse Zaken in de Kamer van 
volksvertegenwoordigers
[2] Zie https://www.radonactie.be/home
Deze vraag werd gesteld aan de ministers Caroline Gennez (7), Jo Brouns (11), Melissa 
Depraetere (15), Zuhal Demir (15)
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
GECOÖRDINEERD ANTWOORD
op vraag nr. 7 van 10 oktober 2024
van DRIES DEVILLÉ
1.Minister Caroline Gennez
Ik erken het belang van een veilige en gezonde leefomgeving voor iedereen, en met 
extra speciale aandacht voor kwetsbare groepen. Hiertoe behoren o.a. de kinderen, 
bewoners van zorginstellingen en mensen die het financieel moeilijk hebben. Het 
Departement Zorg zet zich dan ook al vele jaren in om het binnenmilieu in woningen 
en publiek toegankelijke gebouwen in Vlaanderen gezonder te maken, met een speciale 
focus op die meest kwetsbare groepen. Hoewel ioniserende straling de bevoegdheid is 
van mijn federale collega minister van Binnenlandse Zaken Annelies Verlinden, wordt 
de radon-problematiek in presentaties en vormingen als één van de polluenten van een 
gezond binnenmilieu ook meegenomen door het Departement Zorg en de medisch 
milieukundigen bij het Logo. Zoals u zelf aangeeft is goede ventilatie een essentiële 
maatregel om blootstelling aan radongas te beperken. De acties van het Departement 
Zorg en de Logo’s met als doel de ventilatiekwaliteit te verbeteren, dragen dan ook 
rechtstreeks bij om een mogelijke blootstelling aan radon te beperken. Zo is er het 
kwaliteitskader ventilatie dat zorgvoorzieningen, zoals woonzorgcentra, voorzieningen 
voor personen met een handicap, lokale dienstencentra, psychiatrische 
verzorgingstehuizen, revalidatiecentra en kinderopvanginitiatieven stap voor stap helpt 
om beter te ventileren. Ook werd recent de erkenningsnorm voor ventilatie voor 
woonzorgcentra gewijzigd met het oog op een betere ventilatiekwaliteit. Sinds 2014 
organiseert het Departement Zorg in samenwerking met de logo’s ook jaarlijks een 
“Week Gezond Binnen”. Tijdens deze week worden relevante Vlaamse actoren, 
intermediairs en lokale besturen extra geïnformeerd over een gezond binnenmilieu, het 
aanbod van materialen en methodieken, en aangemoedigd om actie te ondernemen. 
Minister Zuhal Demir
Als minister van Onderwijs ben ik bereid om mee te werken aan de uitvoering van 
radonmetingen in de buurt van scholen indien de daartoe bevoegde ministers van 
Omgeving en Welzijn de mening zijn toegedaan dat dit opportuun is. 
Viceminister-president Melissa Depraetere
De aanwezigheid van Radon is een fenomeen dat in België het sterkst blijkt voor te 
komen onder de taalgrens. Zie hiervoor de kaart op www.radonatwork.be/home. In het 
verleden publiceerde Buildwise een volledige Technische Voorlichtingsnota aan het 
fenomeen eveneens met een kaart (TV 211 - Voorkomen en bestrijden van Radon in 
woningen, 1999). 
Als minister van Wonen volg ik het advies van de ministers van Omgeving en Welzijn 
over of het opportuun is dergelijk onderzoek uit te voeren. Indien wel, dan ben ik bereid 
de sociale huisvestingssector te laten participeren. Ik zou in dat geval wel suggereren 
om te starten met steeksproefsgewijze staalnames om zo eerst de aanwezigheid van 
hoge concentraties te helpen lokaliseren. Het op korte tijd organiseren van een 
alomvattend onderzoek voor ‘alle’ oudere woningen zou immers heel wat communicatie 
en logistiek vergen, de voorraad radon detectors zou bovendien beperkt zijn. 
Woonmaatschappijen zouden een oproep kunnen doen op een of meerdere bewoners 
per woonwijk die zich vrijwillig kandidaat stellen, waarbij de Woonmaatschappij dan de 
kostprijs van 15 euro op zich neemt. Hieruit kan wellicht een voldoende ruim 
representatief staal gevormd worden. Op basis van die resultaten kan zich later 
eventueel verder onderzoek in samenspraak met het FANC opdringen.
2.Minister Caroline Gennez
Uit de informatie van het FANC blijkt dat Vlaanderen geen radonrisicozone is. De 
risicozones met een verhoogde blootstelling aan radon liggen vooral ten zuiden van 
Samber en Maas in de arrondissementen Verviers, Luik, Neufchâteau, Dinant en Marche 
en in Waals-Brabant. Vanuit gezondheidskundig standpunt en budgetmatig oogpunt 
vind ik het verstandiger dat het Departement Zorg meer inzet op een goede 
ventilatiekwaliteit dan de financiering van een Vlaamse radonmeetcampagne. Dit leidt 
tot een algemene verbetering van de binnenluchtkwaliteit, waaronder ook een 
vermindering van een mogelijke radonblootstelling.
3.Minister Caroline Gennez
Op de website van het FANC is een actuele interactieve kaart beschikbaar met de 
gemiddelde radonconcentraties in de verschillende gemeenten. Deze kaart omvat ook 
de Vlaamse gemeentes. Bovendien zoals ik eerder al aangaf, blijkt uit de gegevens van 
het FANC dat Vlaanderen geen radonrisicozone is.
Minister Jo Brouns
Het beter en gerichter in kaart brengen van de natuurlijke achtergrondconcentratie in 
de ondergrond kan een interessante oefening zijn. In Vlaanderen zijn de concentraties 
sowieso lager dan in Wallonië omdat de risicovolle gesteenten in onze ondergrond 
meestal begraven liggen onder dikke lagen klei, leem en zand die het gas tegenhouden. 
In het zuiden van Vlaanderen, en vooral daar waar rivieren dieper in de geologie 
ingesneden zijn, neemt de concentratie toe. Ook het voorkomen van de 
stralingsgevoelige schalies in het Maasgrind is een aandachtspunt. Een lage 
concentratie is natuurlijk geen nulconcentratie.  
Vlaanderen zet volop in op het beter verkennen van de ondergrond voor tal van 
beleidskwesties. Alle data, informatie, 3D-modellen en tal van praktische tools worden 
ter beschikking gesteld via Databank Ondergrond Vlaanderen (DOV). Aangezien het 
aspect van de ioniserende straling niet tot de bevoegdheid van het Vlaamse Gewest 
behoort, wordt hier echter niet specifiek ingezet op deze niche-expertise.  
De bescherming van het leefmilieu (waaronder bodem, ondergrond, water en lucht) 
tegen verontreiniging werd bij de staatshervorming van 1980 via de Bijzondere Wet op 
de Hervorming der Instellingen geregionaliseerd, met uitzondering van de bescherming 
tegen ioniserende stralingen. Dit laatste aspect behoort tot de kerntaken van het FANC 
(Federaal Agentschap voor Nucleaire Controle). Dat ontwikkelt daarbij onder meer 
specifieke kennis en expertise over het voorkomen en gedrag van radon in de 
ondergrond en de lucht en publiceert op zijn website verschillende risicozones voor 
Vlaanderen: https://fanc.fgov.be/nl/dossiers/radon-en-radioactiviteit-uw-
huis/radon/radon-belgie. De info over de radonactie zal ook opgenomen worden in de 
Caplo-nieuwsbrief voor lokale besturen zodat ook lokale overheden de actie kunnen 
bekendmaken bij hun inwoners. Zijn experten kunnen dus best inschatten of het nog 
beter in kaart brengen van de natuurlijke achtergrondconcentratie haalbaar is. Zij 
kunnen hierbij beroep doen op de geologische onderbouw die het Vlaamse Gewest via 
DOV ter beschikking stelt. 
4.Minister Caroline Gennez
Zoals ik eerder aangaf wordt radon ook meegenomen door het Departement Zorg en 
de medisch milieukundigen bij het Logo, in presentaties en vormingen als één van de 
polluenten die belangrijk zijn voor een gezond binnenmilieu. In de periode dat de 
radonmeetcampagne van het FANC loopt, kan er in de geplande communicaties vanuit 
het Departement en de Logo’s ook verwezen worden naar de campagne van het FANC, 
en andersom.
Minister Zuhal Demir
Als minister van Onderwijs ben ik bereid om de lopende meetcampagne kenbaar te 
maken binnen het onderwijsveld zodat de onderwijsdirecties op de hoogte zijn van deze 
campagne. Ik zal met de collega-ministers bekijken of het aangewezen is om 
gezamenlijk publicatie-acties te ondernemen.
Minister Melissa Depraetere
Zie mijn antwoord op deelvraag 1 over hoe ik hiermee wil omgaan in de sociale 
huisvestingssector.
Vanuit Wonen heb ik geen communicatie-initiatieven gepland in het kader van deze 
meetcampagne. Indien de minister van Omgeving, die bevoegd is voor het beleid rond 
gevaarlijke stoffen, hierrond initiatieven neemt en ondersteuning vanuit Wonen 
gewenst is, kan dit zeker worden opgenomen.
In mijn woningkwaliteitsbeleid zet ik uiteraard sterk in op de veiligheid en gezondheid 
van woningen. De minimale woningkwaliteitsnormen moeten garanderen dat alle 
woningen veilig en gezond zijn. Op de private huurmarkt worden deze normen 
gehandhaafd en wil ik deze legislatuur de voorbereidingen treffen voor de invoering 
van een verplicht conformiteitsattest vanaf 2030. Ook blijf ik de renovatie van 
woningen, zowel op de koop- als op de huurmarkt, financieel ondersteunen en wil ik 
sterker inzetten op collectieve renovaties en renovatiebegeleiding.
Minister Jo Brouns
Hoewel radon onder de bevoegdheid van het vernoemde agentschap van de federale 
overheid valt en het FANC de belanghebbenden informeert over de lopende 
meetcampagne, zal het departement Omgeving op de site over binnenmilieu een item 
toevoegen over radon om de campagne nog beter bekend te maken. Bijkomend wijst 
het departement Omgeving in zijn communicatie over binnenlucht steeds op het belang 
van ventileren en verluchten voor zowel woningen als (semi-)publieke gebouwen. 
Ventileren en verluchten is een belangrijke maatregelen om radonconcentraties binnen 
laag te houden.
