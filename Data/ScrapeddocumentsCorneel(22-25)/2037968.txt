title: Zorgsector - Vacatures en tewerkstellingen
thema: Welzijn en Gezin
pdf link: https://docs.vlaamsparlement.be/pfile?id=2037968
thema link: https://www.vlaamsparlement.be/parlementaire-documenten/schriftelijke-vragen/1796297
SCHRIFTELIJKE VRAAG
nr. 212
van KATRIEN SCHRYVERS
datum: 18 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgsector  -  Vacatures en tewerkstellingen
De komende jaren zijn er duizenden nieuwe werknemers nodig in de socialprofitsector om 
een antwoord te kunnen bieden op de gevraagde mankracht. Onder meer de 
vervangingsnood is groot door het groot aantal 55-plussers dat in de sector zorg en welzijn 
werkzaam is. De sector groeit bovendien continu door de toenemende nood aan zorg 
wegens de vergrijzing en de toename van de groep zorgvragers met een chronische en 
complexe pathologie. De coronacrisis zette de nood aan voldoende zorgpersoneel nog meer 
op scherp.
Om aan de noden tegemoet te komen, maakte Vlaanderen actieplannen op. Het actieplan 
4.0 ‘Werk maken van werken in de zorg’ voorziet in tal van concrete acties. Er werd ook 
geïnvesteerd in betere ondersteuning en waardering in de sector. Eind 2021 werd het 
Actieplan (Zij-)Instroom gelanceerd.
In antwoord op eerdere schriftelijke vragen (meest recent nr. 320 van 16 januari 2023) 
verkreeg ik cijfers over het aantal tewerkgestelden en vacatures binnen de sectoren 
gezondheidszorg en maatschappelijke dienstverlening.
1. Hoeveel mensen waren er in september 2023 tewerkgesteld in private social profit? 
Over hoeveel voltijdsequivalenten (vte’s) ging het?
2. Hoeveel mensen waren er in september 2023 tewerkgesteld in publieke zorg- en 
welzijnssector? Over hoeveel voltijdsequivalenten (vte’s) ging het?
3. Hoeveel vacatures werden in 2023 geteld in de sectoren gezondheidszorg en 
maatschappelijke dienstverlening? Graag een opdeling per sector, per provincie en een 
opdeling per beroep. Welke evoluties zijn er zichtbaar ten opzichte van de vorige jaren?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 212 van 18 januari 2024
van KATRIEN SCHRYVERS
1. De laatste bekende gegevens zijn beschikbaar op de website van Verso en dateren van 
september 2023. In de private social profit waren op dat moment 343.908 mensen 
werkzaam die overeenkomen met 232.520 VTE. 
2. Wij beschikken momenteel niet over gegevens van de publieke sector. Volgens Verso 
situeert ongeveer een kwart van de 426.844 arbeidsplaatsen in de social profit zich in 
de openbare social profit.
3. De VDAB heeft volgende cijfers bezorgd voor het jaar 2023: 
- Voor de gezondheidszorg zijn er in 2023 17.843 vacatures ontvangen. 
- Voor de maatschappelijke dienstverlening zijn er in 2023 39.477ontvangen.
Een overzicht van het aantal vacatures per beroep en per provincie voor de afgelopen 
zes jaar kan u vinden in bijlage. 
De antwoorden op deze vragen zijn gebaseerd op cijfers uit het beleidsdomein Werk 
en Sociale economie. Graag grijp ik deze vraag aan om u en geïnteresseerden door te 
verwijzen naar de webpagina Careēr : de website https://care-er.be die we vanuit mijn 
beleidsdomein samen met de sociale partners lanceerden om meer zichtbaarheid te 
geven aan de mogelijkheden tot werken in zorg en welzijn. De webpagina van Care-
er wordt uitgebouwd tot één omvattend toeleidingsplatform met alle informatie over 
openstaande vacatures en de bestaande opleidingsmogelijkheden binnen de zorg- en 
welzijnssector. Binnen Careēr wordt er volop een communicatiestrategie en branding 
ontwikkeld, met acties gericht naar specifieke doelgroepen.
BIJLAGE
Overzicht van het aantal vacatures per beroep en per provincie voor de afgelopen zes jaar
