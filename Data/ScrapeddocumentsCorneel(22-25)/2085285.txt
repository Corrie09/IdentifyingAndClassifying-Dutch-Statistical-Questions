title: Door het European Space Agency (ESA) gefinancierde programma's - Economische return voor Vlaanderen
thema: Economie
Wetenschap en Innovatie
pdf link: https://docs.vlaamsparlement.be/pfile?id=2085285
thema link: https://www.vlaamsparlement.be/parlementaire-documenten/schriftelijke-vragen/1834995
SCHRIFTELIJKE VRAAG
nr. 22
van GIJS DEGRANDE
datum: 22 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Door het European Space Agency (ESA) gefinancierde programma's  -  Economische return 
voor Vlaanderen
België is vandaag de zesde grootste bijdrager aan het European Space Agency. Negentig 
procent van de federale ruimtevaartmiddelen gaat naar de financiering van de ESA-
ruimtevaartprogramma’s.
Met betrekking tot de economische return van deze door ESA gefinancierde programma’s 
bestonden tot voor kort geenszins cijfers over een onderverdeling naar de deelstaten. Tot 
vandaag lijkt die economische return naar Vlaamse bedrijven en onderzoeksinstellingen 
niettegenstaande een positieve evolutie nog altijd onvoldoende. 
Flanders Space streeft naar een betere return voor de Vlaamse ruimtevaartbedrijven en 
gaat daarover met BELSPO (Belgian Federal Science Policy Office) in dialoog. Per kwartaal 
bezorgt BELSPO aan Flanders Space ook een globaal overzicht van de door ESA geplaatste 
contracten bij de universiteiten, onderzoeksinstellingen en bedrijven.
In de afgelopen zittingsperiode pleitte het Vlaams Parlement in zijn resolutie over het 
versterken van de defensiegerelateerde industrie in Vlaanderen (Parl.St. Vl.Parl. 2023-
2024, nr. 2101/3) er nog voor dat ook Flanders Investment & Trade (FIT) haar steun aan 
Vlaamse lucht- en ruimtevaartbedrijven die actief zijn in defensie zou opdrijven.
1. Kan de minister een overzicht geven van de kwartaalvergaderingen die hebben 
plaatsgevonden tussen BELSPO en Flanders Space?
2. Wat zijn de belangrijkste evoluties op politiek en programmatorisch niveau binnen ESA 
en de Europese Unie die op deze vergaderingen werden besproken? Hoe evalueert 
Flanders Space de impact daarvan op de Vlaamse ruimtevaartactoren? Hoe evalueert 
de minister die?
3. Wat zijn de belangrijkste standpunten die door Flanders Space op die vergaderingen 
werden aangekaart?
4. Kan de minister een overzicht bezorgen van de Vlaamse projectideeën binnen de 
verschillende ESA-programma’s, samen met de omzetcijfers die de Vlaamse 
ruimtevaartactoren de komende jaren verwachten te realiseren?
5. Beschikt de minister over de cijfers voor wat betreft ESA-middelen die naar Vlaanderen 
gaan en bij uitbreiding over de intra-Belgische return van de investeringen in de ESA-
programma’s en -initiatieven? Graag een overzicht van de meest actuele cijfers en van 
de evoluties voor de laatste jaren. Daarbij graag ook een beeld van het intra-Belgische 
aandeel.
6. Hoeveel ESA-middelen gaan er naar de Vlaamse universiteiten en 
onderzoeksinstellingen?
7. Hoeveel ESA-middelen vloeien terug naar de Vlaamse ruimtevaartbedrijven?
8. Wanneer vindt de volgende ESA-minsterraad plaats? Op welke manier wordt die 
voorbereid en hoe worden de Vlaamse ruimtevaartactoren betrokken?
9. Welke rol neemt FIT op in dat kader en hoe verhoudt dat zich ten opzichte van de rol 
van Flanders Space?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 22 van 22 oktober 2024
van GIJS DEGRANDE
1. In 2023 vonden er 3 kwartaalvergaderingen tussen BELSPO en Flanders Space plaats, 
nl. op 31 mei 2023, op 28 september 2023 en op 21 december 2023. Merk op dat ook 
de 2 andere regionale ruimtevaartorganisaties Wallonie Espace en Brussels Aerospace 
Group bij dit overleg aansluiten.
In 2024 is voorlopig slechts één keer vergaderd, met name op 2 juli 2024, maar op 
expliciete vraag van Flanders Space wordt in de komende weken een nieuwe 
vergadering met de ruimtevaartassociaties belegd. De reden dat er in het eerste 
semester van dit jaar weinig vergaderingen plaatsvonden heeft te maken met het 
Belgische Voorzitterschap van de Europese Raad waar BELSPO nauw bij betrokken was 
(o.a. voor activiteiten die verband houden met het thema ‘Space4Defence’ zoals het 
EU Defence Industry Event van 30 april jl.).
2. Binnen ESA gaan de discussies momenteel vooral over de voorbereiding van de 
volgende ESA-Raad op ministerieel niveau eind 2025 en over de lange termijnstrategie 
van het Agentschap. Voor informatie m.b.t. de ESA-Ministerraad verwijs ik naar het 
antwoord op vraag 8. 
Wat de lange termijnstrategie betreft, heeft de DG van ESA een actie genomen om het 
belang van ruimtevaarttechnologie en -data voor het aanpakken van maatschappelijke 
uitdagingen zoals de Green Deal, veiligheid en defensie en de exploratie van de ruimte, 
meer in de verf te zetten en op die manier ook de competitiviteit van de Europese 
ruimtevaartindustrie mee te ondersteunen. De achterliggende redenering is dat op die 
manier meer draagvlak wordt gecreëerd voor investeringen in de ruimtevaart. Ik deel 
die visie want ze past binnen wat wij in het Vlaams Regeerakkoord een missie gedreven 
aanpak van maatschappelijke uitdagingen noemen.
Op het niveau van de Europese Unie wordt reikhalzend uitgekeken naar een beslissing 
over de toewijzing van het contract voor de bouw van de nieuwe satellietconstellatie 
IRIS². Deze satellietinfrastructuur moet het Europese antwoord worden op de behoefte 
van overheden, publieke organisaties en bedrijven naar beveiligde en veerkrachtige 
communicatie per satelliet. Na toewijzing van het contract zullen we weten of hier ook 
Vlaamse ruimtevaartactoren technologie voor zullen leveren.
3. Op de kwartaalvergadering behartigt Flanders Space de belangen van de Vlaamse 
ruimtevaartbedrijven en kennisinstellingen. De belangrijkste standpunten die werden 
aangekaart zijn:
•De noodzaak van het op peil houden van de investeringen in ruimtevaart teneinde 
de sterke positie van België binnen ESA te consolideren;
•Het respecteren van een correcte en billijke regionale verdeling van de ESA-
middelen;
•Voldoende inzetten op ESA-programma’s met hoge toegevoegde waarde voor 
Vlaanderen zoals GSTP (technologieontwikkeling), ARTES (telecommunicatie) en 
navigatie.
4. Samen met haar 45 leden zal Flanders Space de komende weken een interne oefening 
starten om de Vlaamse projectideeën binnen de ESA-programma’s voor de komende 
jaren op te lijsten. Naast een overzicht van de (verwachte) projecten wordt ook een 
prognose van de omzetgroei bij de actoren opgevraagd. Deze gegevens, die 
geaggregeerd worden voor de sector en dus geanonimiseerd zijn, worden aan BELSPO 
bezorgd en dienen als basis voor de verdediging van voldoende inschrijvingen op ESA-
programma’s waarin Vlaamse ruimtevaartactoren een rol kunnen spelen. 
Aangezien deze oefening nog moet beginnen, kan ik u deze gegevens nog niet 
bezorgen.
5. Het is belangrijk te onderstrepen dat de Vlaamse return binnen ESA sinds de jaren 80 
een duidelijk positieve trend vertoont. Dit is de verdienste van de Vlaamse 
ruimtevaartactoren die dankzij hun innovaties steeds succesvoller geworden zijn in het 
binnenhalen van opdrachten voor ESA en van de oprichting, in 1995, van de vzw 
Vlaamse ruimtevaartindustrie als belangenvereniging voor de Vlaamse 
ruimtevaartactoren. Ook de toegenomen investeringen van België in de ESA-
programma’s hebben tot meer Vlaamse return geleid.
In de jaren 80 bedroeg het aandeel van Vlaanderen in ESA 17,6%. Dit aandeel is daarna 
gestegen naar 28,5% in de jaren 90 en naar 36% in de jaren 2000. Rond 2010 zat 
Vlaanderen aan een return van 43% en sinds enkele jaren schommelt de Vlaamse 
return rond de 50,4% (cijfers t.e.m. 30/09/2023). De return van Wallonië binnen ESA 
bedroeg op dat moment 39,8% en van Brussel 9,8%.
6. In de periode 1/1/2015 t.e.m. 30/09/2023 bedroeg het aandeel van de Vlaamse 
universiteiten en onderzoeksinstellingen in ESA ongeveer 62,5 miljoen euro.
7. In de periode 1/1/2015 t.e.m. 30/09/2023 bedroeg het aandeel van de Vlaamse 
industriële projecten in ESA ongeveer 134,3 miljoen euro.
8. Ongeveer elke 3 jaar wordt een ESA-Raad op ministerieel niveau georganiseerd om de 
strategie en de budgetten van ESA voor de komende 5 jaar vast te leggen. De volgende 
ESA-Ministerraad, waar voor België de federale Minister voor Wetenschapsbeleid aan 
deelneemt, zal plaatsvinden eind 2025. 
De ESA-directoraten werken momenteel programmavoorstellen uit voor de 
verschillende domeinen waarin ESA actief is: wetenschappelijk onderzoek, 
aardobservatie, ruimte-exploratie, navigatie, telecommunicatie, technologische 
innovatie, enz. Die voorstellen zullen begin 2025 met de delegaties bij ESA (Belspo 
dus) en via die weg ook met de Vlaamse ruimtevaartactoren worden gedeeld. Op basis 
van de procedure beschreven in het antwoord op vraag 4, zal Flanders Space op dat 
moment in dialoog gaan met BELSPO om de belangen van de Vlaamse 
ruimtevaartactoren zoveel mogelijk te behartigen. Finaal wordt door BELSPO een 
dossier ter goedkeuring van de federale Ministerraad voorgelegd met daarin een 
overzicht van de intekeningen van België in de verschillende ESA-programma’s.   
Het belang van de ESA-Ministerraad kan niet onderschat worden. De finale 
programmavoorstellen en bijbehorende budgetten zijn cruciaal om de competitiviteit 
van de Vlaamse ruimtevaartactoren voor de komende jaren te waarborgen. Het is 
daarom belangrijk dat, zoals in het Vlaams Regeerakkoord is opgenomen, de ESA-
budgetten op peil blijven. In lijn met het regeerakkoord zal ik er dan ook steeds voor 
pleiten dat dit gebeurt.
9. De samenwerking met Flanders Space verloopt constructief: de organisatie is voor FIT 
het eerste aanspreekpunt voor de ruimtevaartindustrie in Vlaanderen, en omgekeerd 
beroept de organisatie zich op FIT voor internationale activiteiten.
 
Hoewel de focus bij FIT op Space nog heel jong is, waren alle tot nu toe ondernomen 
handelsacties zeer succesvol. In 2019 werd een handelsmissie naar ESA-ESTEC 
ondernomen, en voor 2024 stond een beursdeelname aan ESA’s Space Tech Industry 
op de agenda. In voorbereiding hiervan vond in 2023 een werkbezoek van het kantoor 
in Den Haag plaats. Ook de MoU met de intentie tot nauwere samenwerking tussen 
SpaceNed, Flanders Space, Brussels Aerospace & Defence Group en Wallonie Espace 
werd met ondersteuning van FIT gefaciliteerd en bekrachtigd. Volgende maand 
(november 2024) zal FIT ondersteuning bieden bij de beursdeelname aan Space Tech 
Expo Europe in Bremen, Duitsland. Wat 2025 betreft, staat een ruimtevaartmissie naar 
Nederland gepland, is er een deelname gepland aan de Paris Airshow en zal FIT opnieuw 
support bieden voor de deelname aan de Space Tech Expo in Bremen. Daarnaast heeft 
FIT de intentie om het programma te verrijken met meerdere ad hoc-acties.
 
Waar FIT tot nu toe eerder een vraaggedreven en faciliterende rol heeft opgenomen, 
is het de bedoeling om een en ander in de toekomst ook inhoudelijk mee te coördineren. 
Met de aanduiding van een Global Industry Lead medewerker met focus op Defense & 
Security zal FIT zich vanaf 2025 proactief toeleggen op de internationalisatie van het 
Vlaamse ecosysteem in de defensiedomeinen land, luchtvaart, ruimtevaart, maritiem 
en cybersecurity. Hiervoor wordt momenteel de laatste hand gelegd aan de strategie.
 
Het is belangrijk op te merken dat ESA eerder een civiele dan defensieve focus heeft. 
Maar omwille van het belang van dit instituut zal FIT blijvend een actieve focus hierop 
behouden.
