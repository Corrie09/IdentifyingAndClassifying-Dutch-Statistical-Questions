title: Asbestverwijdering in jeugdlokalen - Stand van zaken
thema: Jeugdbeleid
Natuur en Milieu
pdf link: https://docs.vlaamsparlement.be/pfile?id=2080009
thema link: https://www.vlaamsparlement.be/parlementaire-documenten/schriftelijke-vragen/1834963
SCHRIFTELIJKE VRAAG
nr. 42
van LOES VANDROMME
datum: 22 oktober 2024
aan JO BROUNS
VLAAMS MINISTER VAN OMGEVING EN LANDBOUW
Asbestverwijdering in jeugdlokalen  -  Stand van zaken
In het voorjaar van 2024 ging het protocol ‘Asbestveilige lokale jeugdgebouwen’ van start. 
Het wil jeugdverenigingen helpen bij een asbestinventarisatie van hun lokalen. Gebouwen 
die voor 2001 werden gebouwd, komen in aanmerking om gratis een asbestattest te laten 
opmaken door de Openbare Vlaamse Afvalstoffenmaatschappij (OVAM). Eigenaars en 
gebruikers van gebouwen kunnen daarvoor inschrijven via een aanmeldformulier. Er werd 
budget vrijgemaakt voor ongeveer 1200 locaties. Wanneer de plaatsen zijn ingevuld, stopt 
de mogelijkheid om een aanvraag te doen. Als het attest is opgemaakt en er blijkt 
asbestmateriaal aanwezig te zijn, dan voorziet de OVAM in een gratis inzameling van 
asbestcement van het dak of de gevel.
1. Voor hoeveel locaties zijn er op dit moment al aanvragen geweest voor de opmaak 
van een asbestattest? Graag een overzicht per provincie.
2. Jeugdlokalen zijn soms deel van het gemeentelijk patrimonium en soms eigendom van 
de jeugdverenigingen.
a) Hoeveel aanvragen werden gedaan door de jeugdverenigingen zelf? Hoeveel 
daarvan gebeurden als eigenaar en hoeveel als gebruiker?
b) Hoeveel aanvragen werden gedaan door de lokale besturen?
3. a) Hoeveel inzamelingen van asbestcement van het dak of gevel vonden al plaats? 
Over hoeveel m² gaat het dan telkens? Graag een overzicht per provincie.
b) Hoe staat dat in verhouding tot het aantal vaststellingen in de attesten dat er nood 
is aan het verwijderen van dat asbest?
Deze vraag werd gesteld aan de ministers Jo Brouns (42), Melissa Depraetere (22)
JO BROUNS
VLAAMS MINISTER VAN OMGEVING EN LANDBOUW
GECOÖRDINEERD ANTWOORD
op vraag nr. 42 van 22 oktober 2024
van LOES VANDROMME
1. De OVAM ontving tot nu toe 268 aanvragen voor asbestattesten in lokale 
jeugd(sport)gebouwen met volgende provinciale opdeling:
Antwerpen: 71 aanvragen;
Limburg: 29 aanvragen;
Oost-Vlaanderen: 62 aanvragen;
Vlaams-Brabant: 17 aanvragen;
West-Vlaanderen: 89 aanvragen.
2. a) Iedereen kan een asbestattest aanvragen. De ene keer zal dit door de 
jeugdvereniging zelf zijn, de andere keer via het lokale bestuur. In totaal geven 
184 aanvragers aan zelf eigenaar te zijn.
b) Zo’n 60% van de asbestattesten wordt aangevraagd door een lokaal bestuur. Het 
lokale bestuur doet dit vaak in bulkaanvragen voor verschillende gebouwen.
 
3. a) Er werd al op twee locaties in Vlaams-Brabant asbestcement ingezameld. Het gaat 
hierbij in totaal om 180m² dak-of gevelbedekking.
b) Er werden reeds 135 asbestattesten na aanvraag opgemaakt, in 78 hiervan werd 
asbestcement geïnventariseerd.
