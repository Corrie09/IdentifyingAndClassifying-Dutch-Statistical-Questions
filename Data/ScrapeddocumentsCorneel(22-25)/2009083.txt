title: Fietspad N12 Westmalle - Sint-Antonius - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2009083
thema link: https://www.vlaamsparlement.be/parlementaire-documenten/schriftelijke-vragen/1771647
SCHRIFTELIJKE VRAAG
nr. 96
van KATRIEN SCHRYVERS
datum: 16 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad N12 Westmalle - Sint-Antonius  -  Heraanleg 
De gemeenten Malle en Zoersel zijn al jaren vragende partij voor de heraanleg van het 
fietspad langs de N12 (Antwerpsesteenweg) tussen het centrum van Westmalle en Sint-
Antonius. Een veilige fietsverbinding daar zou een hele verbetering zijn, onder meer voor 
de vele scholieren en personeelsleden van het AZ Sint-Jozef in Malle die langs deze baan 
fietsen.
Voor de aanleg van een nieuw fietspad zijn 216 grondverwervingen nodig, voornamelijk 
stroken uit voortuinen die langs de straat gelegen zijn. In antwoord op mijn meest recente 
vraag hierover (nr. 1468 van 19 juni 2023) gaf de minister een stand van zaken. Toen 
vernam ik dat op 1 juni 2023 nog maar 95 aktes verleden waren voor in te nemen gronden. 
Er waren toen nog 5 akkoorden waarvoor de aktes nog verleden moesten worden. 
Dat de vooruitgang zo traag gaat, zou ook te maken hebben met het feit dat een aantal 
plannen waarmee gewerkt wordt sterk verouderd zijn. Op sommige actualisaties van 
plannen van percelen zou men zelfs al ruim drie jaar wachten. 
1. Kan de minister bevestigen dat het proces rondom de onteigeningen vertraging 
oploopt wegens het niet geactualiseerd zijn van de nodige plannen? Over welke 
plannen gaat het precies?
2. Van hoeveel percelen zijn de plannen thans verouderd en dienen dus geactualiseerd 
te worden? Over welke actualisaties gaat het precies? 
3. Waarom duurt die actualisatie zo lang? Hoe kan dat bespoedigd worden? 
4. Hoe kan het proces van onderhandelingen en verwervingen zo snel mogelijk hervat 
worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 96 van 16 oktober 2023
van KATRIEN SCHRYVERS
1. De initiële onteigeningsplannen en de hierop gebaseerde raming dateren van 2016. In 
de afgelopen jaren zijn er langs het tracé wijzigingen gebeurd die een aanpassing van 
een aantal van de plannen noodzakelijk maakten. Ook stonden de plannen niet meer 
in de juiste lay-out, waardoor bij wijzigingen volgens de huidig geldende procedure 
ook dit diende aangepast te worden.
2. De plannen werden volledig herzien. De percelen reeds in eigendom van het 
Agentschap Wegen en Verkeer (AWV) werden hier niet meer mee in opgenomen. De 
actualisaties betreffen o.a. wijzigingen opgelegd bij omgevingsvergunningen, 
verkaveling van percelen, splitsing of samenvoeging van kavels …
3. Zowel de diensten bij het kadaster als het studiebureau zijn druk bevraagd, waardoor 
de doorlooptijden langer dan normaal zijn. 
4. Het AWV doet er momenteel alles aan om de ter beschikking gestelde middelen voor 
2024 zo snel mogelijk te kunnen aanwenden. Verdere afstemming met de 
onderhandelaar en de afdeling Vastgoedtransacties wordt momenteel opgezet. Hierbij 
denken we ook aan het organiseren van zitdagen bij de gemeente voor mensen die 
geïnteresseerd zijn om op het voorstel in te gaan. Op die manier kan de 
onderhandelaar meerdere dossiers in een beperktere tijd afgehandeld krijgen.
