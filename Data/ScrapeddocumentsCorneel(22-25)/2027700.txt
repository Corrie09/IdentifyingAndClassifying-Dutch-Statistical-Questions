title: Prioritaire voertuigen - Proefproject hoffelijkheidslichten
thema: Mobiliteit en Verkeer
pdf link: https://docs.vlaamsparlement.be/pfile?id=2027700
thema link: https://www.vlaamsparlement.be/parlementaire-documenten/schriftelijke-vragen/1792006
SCHRIFTELIJKE VRAAG
nr. 430 
van SOFIE MERTENS
datum: 5 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Prioritaire voertuigen  -  Proefproject hoffelijkheidslichten
In april 2023 is het verkeersveiligheidsinstituut Vias institute in opdracht van de federale 
overheidsdienst (FOD) Mobiliteit en Vervoer een proefproject gestart voor de 
herkenbaarheid van vrijwillige brandweerlieden op de weg. Door middel van groene 
zwaailichten moeten ze herkenbaar zijn voor andere weggebruikers wanneer ze met hun 
wagen onderweg zijn naar de kazerne voor een dringende interventie.
Vias zou acht maanden lang het effect van die hoffelijkheidslichten op de aanrijtijden en 
de impact op het veiligheidsgevoel van de brandweervrijwilligers bestuderen. Over heel 
België zouden vier hulpverleningszones deelnemen aan het project, waarvan twee in 
Vlaanderen. Het ging in totaal om twintig vrijwilligers, vijf per deelnemende zone. In de 
eerste vier maanden reden ze rond zonder hoffelijkheidslichten, in de laatste vier maanden 
mét. Op die manier wilde Vias onderzoeken of de vrijwilligers sneller aan de kazerne 
geraken, of andere weggebruikers hoffelijk zijn voor hen en of de vrijwilligers zich veilig 
voelen als ze met die groene zwaailichten rijden.
1. Hoe wordt het proefproject met de hoffelijkheidslichten van Vias geëvalueerd? Welke 
aandachts- en/of verbeterpunten zijn er nog?
2. Prioritaire voertuigen kunnen op hun traject in gevaarlijke situaties terecht komen. Op 
mijn schriftelijke vraag nr. 1325 van 6 juni 2023 antwoorde de minister dat Vlaanderen 
via het Mobilidataprogramma inzet op het vermijden van dergelijke gevaarlijke 
situaties met behulp van geconnecteerde verkeerslichten die kunnen communiceren 
met aangemelde voertuigen, waardoor nood- en hulpdiensten prioriteit kunnen 
krijgen. 
Hoe ver staat dat project binnen het Mobilidataprogramma? Wat zijn de eerste 
bevindingen en resultaten? 
Staan er nog andere concrete projecten over dat onderwerp op de planning?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 430 van 5 januari 2024
van SOFIE MERTENS
1. Het proefproject met de hoffelijkheidslichten betreft een federaal onderzoek, in 
opdracht van de FOD Mobiliteit en Vervoer. Specifieke vragen hierover worden daarom 
het best gericht aan mijn federale collega minister Gilkinet.
2. De use cases die het Mobilidataprogramma realiseert specifiek om het prioritair 
aanrijden van hulpdiensten in Vlaanderen veiliger en vlotter te maken, zijn “prioriteit 
bij kruispunten met geconnecteerde verkeerslichten” enerzijds en “waarschuwing aan 
andere weggebruikers wanneer een prioritair voertuig nadert” anderzijds. Beide use 
cases werden intussen uitgebreid getest en technisch opgeleverd, waardoor 
geïnteresseerde hulpverleningszones er effectief gebruik van kunnen maken. De focus 
in de uitrol ligt in eerste instantie op de prioritaire ritten van de brandweer, de politie 
en de medische discipline. De mogelijkheid om van deze diensten gebruik te maken 
werd en wordt nog steeds bekendgemaakt bij de betrokken stakeholders, en er lopen 
gesprekken met verschillende hulpverleningszones en korpsen om samenwerkingen 
op te zetten. Recent werd een eerste Proof of Concept (PoC) evaluatie opgestart 
binnen hulpverleningszone Centrum (brandweer Gent), waaraan zowel ambulances 
als eerstelijns brandweervoertuigen deelnemen.
Verder blijven we ook inzetten op communicatie rond het vormen van de 
reddingstrook. Daar liep in januari 2024 een campagne rond.
