title: Watersnood Westhoek - Schadevergoeding niet-verzekerde teelten
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2029324
thema link: https://www.vlaamsparlement.be/parlementaire-documenten/schriftelijke-vragen/1789384
SCHRIFTELIJKE VRAAG
nr. 91
van EMMILY TALPE
datum: 18 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Watersnood Westhoek  -  Schadevergoeding niet-verzekerde teelten
De watersnood die deze herfst de Westhoek heeft getroffen, heeft eveneens schade aan 
teelten op de velden veroorzaakt. Het goede nieuws is dat boeren die conform de 
voorschriften een brede weersverzekering hebben afgesloten, na overeenkomst met de 
expert aanspraak kunnen maken op een vergoeding via het Vlaams Rampenfonds.
Er dreigt echter een praktisch probleem. Schadevergoedingen voor teelten die altijd na 1 
november worden geoogst, bijvoorbeeld prei, wortelen, spruiten, knolselderij,.... dreigen 
uit de boot te vallen. Omdat de verzekeringsmaatschappijen hun verzekerde periode 
afsluiten op 1 november zijn voornoemde teelten in theorie niet verzekerbaar omdat nooit 
voor 1 november ingeschat kan worden welke schade er eventueel is. 
1. Beschikt de minister over indicaties van de schade die deze teelten hebben opgelopen 
ten gevolge van de watersnood? Graag een overzicht per teelt, van het aantal getroffen 
boeren en het beschadigde areaal.
2. Kunnen de getroffen boeren deze dossiers indienen voor schadevergoeding bij het 
Vlaams Rampenfonds?
3. Zullen deze teelten in aanmerking komen voor rampenschade die wordt vergoed vanuit 
het Vlaams Rampenfonds?
Zo ja, op welke manier zal dat duidelijk worden gemaakt aan de getroffen 
landbouwers?
Zo niet, waarom zullen ze niet in aanmerking komen voor schadevergoeding?
Deze vraag werd gesteld aan de ministers Jan Jambon (91), Jo Brouns (123)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 91 van 18 december 2023
van EMMILY TALPE
In tegenstelling tot wat in de inleiding van de vraag gesteld wordt, is in de erkende brede 
weersverzekeringen de verzekerde periode niet per definitie afgesloten op 1 november. 
De verzekering dekt de teelten in principe gedurende de gangbare teeltperiode. In het 
geval van wintergroenten is dat dus ook in de winter.
1. Op datum van 15 januari 2024 werden bij het Vlaams Rampenfonds (VRF) reeds  796 
schademeldingen door getroffenen ingediend. Getroffenen kunnen tot en met 30 
januari 2024 schademeldingen indienen.
De tot nog toe beschikbare informatie is dus onvolledig. De redenen waarom we de 
gevraagde overzichten niet kunnen bezorgen zijn de volgende:
•Het is technisch niet mogelijk om in de huidige onderzoeksfase op basis van 
de ontvangen meldingen reeds een opsplitsing te maken tussen landbouwers 
en niet-landbouwers. Een landbouwer met percelen in slechts één gemeente 
kan immers niet onderscheiden worden van een niet-landbouwer op basis van 
de ontvangen meldingen.       
•Er kan in huidige fase geen bijkomende informatie verstrekt worden met 
betrekking tot de getroffen teelten en de getroffen percelen.  
•Aan de hand van de ontvangen meldingen is het evenmin mogelijk om te 
weten welke teelten er getroffen zijn en op welke percelen. Het Agentschap 
Landbouw en Zeevisserij beschikt niet over de gevraagde informatie op basis 
waarvan een dergelijk overzicht kan opgesteld worden.  
•Deze informatie wordt pas op individueel niveau verstrekt bij de indiening van 
de concrete schadedossiers door de getroffenen, in geval van erkenning van 
de wateroverlast als ramp, waarbij onder andere de gegevens van de 
verzamelaanvraag beschikbaar zijn, alsook een overzicht van de getroffen 
percelen en bijhorende teelten, al dan niet verzekerd.    
•Zelfs tijdens de behandeling van de dossiers in de vergoedingsfase, laat het 
dossiersysteem van het VRF niet toe om op een geautomatiseerde wijze zulke 
gedetailleerde informatie op basis van de beschikbare gegevens te filteren, te 
verwerken en beschikbaar te stellen zonder in manueel cijferwerk te vervallen, 
wat ten koste zou gaan van de snelheid van de verdere dossierbehandeling en 
uitbetalingen.   
•Tenslotte bestaat het risico dat bepaalde informatie op het niveau van de 
dossierbehandeling privacygevoelig is wat tot identificatie van individuele 
schadelijders zou kunnen leiden. 
2. Indien de watersnood als ramp erkend wordt, kunnen schadelijders voor het einde 
van de derde maand na publicatie in het Belgisch Staatsblad een schadedossier 
indienen.   
3. In dit verband verwijs ik naar mijn antwoord op schriftelijke vraag nr. 75 d.d. 6 
december 2023 getiteld ‘Watersnood Westhoek - Modaliteiten brede 
weersverzekering’. Pas na het advies van de wetenschappelijke instellingen kan hier 
duidelijkheid over komen.   
In het kader van de brede weersverzekering is er geen tussenkomst van de overheid 
in de schadeafhandeling voor verzekerde percelen.
Ik heb evenwel geen zicht op het standpunt van de verzekeringssector of de 
individuele verzekeringsmaatschappijen met betrekking tot de toepassing van de 
specifieke contractuele voorwaarden inzake de brede weersverzekering. 
Pas bij de concrete behandeling van elk individueel dossier kan het VRF beoordelen of 
er al dan niet een tegemoetkoming kan betaald worden en voor welk bedrag. Dit 
wordt duidelijk gemaakt aan de getroffen landbouwers via de website van het VRF, 
waar de meest actuele informatie beschikbaar is.
