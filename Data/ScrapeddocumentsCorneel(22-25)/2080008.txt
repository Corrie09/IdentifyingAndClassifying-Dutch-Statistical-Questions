title: Luchtemissies veeteelt - Adviezen van het Administratief Team Luchtemissies Veeteelt (AT) en het Wetenschappelijk Comité Luchtemissies Veeteelt (WeComV)
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2080008
thema link: https://www.vlaamsparlement.be/parlementaire-documenten/schriftelijke-vragen/1834853
SCHRIFTELIJKE VRAAG
nr. 37
van ANDY PIETERS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Luchtemissies veeteelt  -  Adviezen van het Administratief Team Luchtemissies Veeteelt 
(AT) en het Wetenschappelijk Comité Luchtemissies Veeteelt (WeComV)
Het Administratief Team Luchtemissies Veeteelt en het Wetenschappelijk Comité 
Luchtemissies Veeteelt adviseren en onderzoeken alle aangelegenheden over luchtemissies 
door de veehouderij en mestverwerking. Ze behandelen luchtemissies van ammoniak, fijn 
stof, geur, biologische agentia en broeikasgassen, zoals bepaald in de artikelen 2.17.1 en 
2.17.2 van het Vlaams reglement betreffende de milieuvergunning (VLAREM II). Terwijl 
het WeComV aanvragen wetenschappelijk onderzoekt, behandelt het AT de administratieve 
aangelegenheden van een aanvraag.
Het AT en het WeComV zijn belast met het adviseren over technieken zoals onder meer de 
Lely Sphere, circulair mestverwaardingssysteem, maar ook andere technieken. De 
zogenaamde ‘Sphere’ van de Nederlandse fabrikant Lely kreeg naar verluidt een positief 
advies van het WeComV, maar zou een ongunstig advies hebben verkregen van het AT. 
Het regeerakkoord is duidelijk: we bekijken hoe we de snelheid van de administratieve 
procedure, erkenning en vergunningen van bepaalde technieken binnen het 
Wetenschappelijk Comité Luchtemissies Veeteelt kunnen versnellen, maar stelt als 
uitdrukkelijke voorwaarde: zonder afbreuk te doen aan voldoende wetenschappelijke 
zekerheid dat de beoogde milieuprestaties worden behaald.
1. Kan de minister een overzicht bezorgen van de adviezen en de finale beslissingen over 
aangevraagde technieken en aangeven in welke dossiers de adviezen niet gevolgd 
werden en de beweegreden daarachter?
2. Kan de minister alle beschikbare adviezen bezorgen, inclusief specifiek het negatief 
advies van het AT over de Sphere?
3. Gezien het feit dat erkende technieken zullen leiden tot landbouwers die dergelijk 
systeem aankopen, gesubsidieerd veelal met steun van het Vlaams 
Landbouwinvesteringsfonds (VLIF), is het belangrijk dat de techniek ook effectief 
werkt. 
Hoe gaat de minister om met het grote risico op het niet behalen van de beoogde 
milieuprestaties wanneer adviezen niet gevolgd worden?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 37 van 18 oktober 2024
van ANDY PIETERS
1. Voor slechts één techniek (Lely Sphere, dossiernummer 2023.10) waren voldoende 
elementen aanwezig voor het WeComV om een advies mét emissiefactor op te maken. 
Dit advies werd samen met het advies van het AT overgemaakt aan mijn kabinet. Ik 
heb nog geen beslissing genomen in dit dossier.
2. De adviezen van het WeComV worden gepubliceerd op de website van het WeComV. 
3. De VLIF-steun is enkel van toepassing op investeringen in technieken die opgenomen 
zijn in de lijst van emissiereducerende maatregelen. Deze lijst omvat een 
systeembeschrijving van elke maatregel die door de landbouwers moet gevolgd 
worden.
