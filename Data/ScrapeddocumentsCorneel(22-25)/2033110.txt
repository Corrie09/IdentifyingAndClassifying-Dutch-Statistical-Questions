title: Energiedelen - Door energieleveranciers aangerekende kosten
thema: Energie
pdf link: https://docs.vlaamsparlement.be/pfile?id=2033110
thema link: https://www.vlaamsparlement.be/parlementaire-documenten/schriftelijke-vragen/1792063
SCHRIFTELIJKE VRAAG
nr. 217
van WILLEM-FREDERIK SCHILTZ
datum: 8 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Energiedelen  -  Door energieleveranciers aangerekende kosten 
In Vlaanderen is het sinds 2022 mogelijk om aan verschillende vormen van energiedelen 
te doen. Zo kunnen één of meerdere personen het overschot aan geproduceerde stroom 
aan één andere actieve afnemer verkopen of wegschenken (persoon-aan-
persoonverkoop), kan men energiedelen met zichzelf (bv. tweede verblijven) of 
energiedelen - al dan niet kosteloos - in een appartementsgebouw.
We merken dat sinds de inwerkingtreding heel wat energieleveranciers steeds hogere 
kosten zijn beginnen aanrekenen om energiedelen te faciliteren. Ze doen dat naar eigen 
zeggen omwille van de hoge administratieve kosten die ermee gepaard gaan. Daardoor 
wordt het wel nog maar weinig interessant om in de praktijk aan energiedelen te doen.
Volgens de Vlaamse Regulator van de Energie- en Gasmarkt (VREG) is het aanrekenen van 
kosten toegelaten want het behoort tot hun “tarifaire vrijheid” maar ze moeten wel de 
algemene regels over marktpraktijken en consumentenbescherming respecteren. De VREG 
heeft ondertussen in zijn dashboard opgenomen wanneer leveranciers kosten voor 
energiedelen aanrekenen.
1. Hoeveel particulieren doen vandaag aan een vorm van energiedelen in Vlaanderen?
Graag een overzicht voor 2022-2023, opgedeeld per provincie, de betrokken 
leverancier(s) en de vorm van energiedelen (P2P, met zichzelf, appartement…).
2. Welke kosten rekenen de verschillende leveranciers, actief op de Vlaamse markt, 
vandaag voor energiedelen op jaarbasis aan?
Graag een evolutie van die kosten per leverancier sinds de inwerkingtreding.
3. a) Welke acties heeft de VREG ondernomen nadat er kritiek werd geformuleerd op 
de hoogte van die aangerekende kosten?
b) Op welke manier zijn de aangerekende kosten volgens de VREG en de minister 
voldoende te verantwoorden en in lijn met algemene regels over marktpraktijken 
en consumentenbescherming?
4. a) In welke mate vindt de minister de aanduiding dat er extra kosten zijn op het 
dashboard van de V-Test, voldoende?
b) Is het aangewezen om de volledige jaarkosten meteen in het dashboard te tonen?
5. Welke stappen zal en kan de minister ondernemen om ervoor te zorgen dat 
energiedelen een rendabel verhaal blijft of wordt?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 237 van 8 januari 2024  
van WILLEM-FREDERIK SCHILTZ
1. Het aantal deelnemers aan energiedelen wordt door Fluvius maandelijks gerapporteerd 
aan de VREG (telkens voor de maand M-3). De cijfers zijn online terug te vinden via 
deze link: https://dashboard.vreg.be/report/DMR_Elektriciteit_Energiedelen.html.
Op het dashboard is de evolutie per maand en per vorm van energiedelen te vinden, 
alsook de opdeling residentieel versus niet-residentieel (op basis van het onderliggende 
energiecontract).
Bijkomend is hieronder een status te vinden per provincie en per leverancier: 
Tabel 1: Status per provincie (focus op residentieel, over alle vormen van energiedelen 
heen) op 31 oktober 2023
% deelnemende toegangspunten met residentieel energiecontract per 
provincie op totaal aantal toegangspunten met residentieel energiecontract 
voor energiedelen (alle vormen)
Antwerpen 24%
Limburg 9%
Oost-Vlaanderen 29%
Vlaams-Brabant 15%
West-Vlaanderen 23%
Tabel 2: Status per leverancier (focus op residentieel, over alle vormen van 
energiedelen heen) op 31 oktober 2023 
% top 10 energieleveranciers (deelnemende toegangspunten (met 
residentieel energiecontract) per leverancier op totaal aantal 
toegangspunten voor energiedelen (alle vormen))
Engie-Electrabel 55,5%
Eneco 10,2%
Luminus 7,7%
Lampiris 7,4%
Vlaams Energiebedrijf 5,0%
Energie.be 3,4%
Elindus 2,9%
Power Online 2,0%
OCTA+ 1,2%
Bolt 1,1%
2. De V-Test en het Dashboard van de VREG geven een overzicht van de kosten en 
voorwaarden van energieleveranciers.
•Weblink naar V-Test VREG: https://vtest.vreg.be/ 
•Weblink naar Dashboard VREG: 
https://dashboard.vreg.be/report/DMR_Elektriciteit_Energiedelen.html 
3. De vragen voor de VREG kunnen het best gesteld worden aan de VREG zelf. De 
procedure hiervoor is beschreven via volgende weblink: 
https://www.vlaamsparlement.be/nl/over-ons/extra/begrippenlijst/vraag-aan-de-vreg
Het Vlaams Energie- en Klimaatagentschap (VEKA) gaat er van uit dat de federale 
overheid bevoegd is voor het prijsbeleid van energieleveranciers, en voor de 
consumentenbescherming. 
Energieleveranciers worden geconfronteerd met bijkomende taken en risico’s door het 
energiedelen. Er blijken bijna geen leveranciers te zijn die geen kosten doorrekenen 
aan hun klanten voor energiedelen en de aangerekende kost kent een grote variëteit. 
Dat vormt een aanzienlijke drempel, vooral omdat de administratieve kosten voor 
kleinere volumes de financiële voordelen beperkt of zelfs onbestaand maken.
4. De aanduiding van de administratieve kosten van energieleveranciers bij energiedelen 
staat voldoende duidelijk vermeld op zowel de V-Test als het dashboard van de VREG. 
Ze verstrekken een overzicht van de jaarlijkse administratieve kosten en de 
voorwaarden van energieleveranciers. De beide tools dragen bij tot meer transparantie. 
5. De doelstellingen met betrekking tot energiedelen zijn gericht op het creëren van 
draagvlak voor hernieuwbare energie. Energiedelen biedt daarbij een extra 
mogelijkheid om zelf geproduceerde stroom efficiënt te benutten. Anders gesteld, 
energiedelen op zichzelf is geen doel, maar een middel.
Om de impact voor de energieleverancier te verminderen en zo ook de administratieve 
kosten te doen dalen of zonder voorwerp te maken, worden er verdere maatregelen 
gepland. Zo werkt Fluvius aan het verder integreren van energiedelen in de bestaande 
marktprocessen, wat zorgt voor een vereenvoudigde verrekening van gedeelde 
volumes bij de energieleveranciers. 
Voor wat betreft eventuele verdere aanpassingen aan de wetgeving is het belangrijk 
om rekening te houden met het recente politieke akkoord rond de herziene Europese 
Elektriciteitsrichtlijn. Die zal implicaties hebben voor het Vlaamse regelgevende kader 
rond energiedelen. Het is wenselijk om een aanpassing van de bestaande Vlaamse 
regelgeving conform en gelijktijdig door te voeren met de omzetting van de herziene 
Elektriciteitsrichtlijn.
