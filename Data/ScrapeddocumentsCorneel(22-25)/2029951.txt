title: Zorgboerderijen - Ondersteuning
thema: Landbouw
Visserij
Welzijn en Gezin
pdf link: https://docs.vlaamsparlement.be/pfile?id=2029951
thema link: https://www.vlaamsparlement.be/parlementaire-documenten/schriftelijke-vragen/1791950
SCHRIFTELIJKE VRAAG
nr. 145
van BRECHT WARNEZ
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Zorgboerderijen  -  Ondersteuning
In 2021 namen 359 zorgboerderijen in Vlaanderen een stuk van de zorg op zich door een 
plaats op de boerderij beschikbaar te stellen. Er waren 805 overeenkomsten actief 
waarvoor subsidies werden aangevraagd. Hiervoor waren er 702 unieke zorgvragers. Op 
die manier kunnen volwassenen die begeleid werken en minderjarigen die moeilijk aarden 
in de schoolomgeving, worden opgevangen in een alternatieve omgeving. De landbouwer 
die als zorgboerderij optreedt, ontvangt daarvoor 20 euro per halve dag, 40 euro voor een 
volledige dag.
In 2021 is er geïnvesteerd in een e-loketapplicatie om het administratieve luik van de 
zorgboerderijsubsidie te vereenvoudigen. Maar het opvangen van zorgvragers betekent 
voor de landbouwer meer werk dan enkel de subsidie aanvragen: de erkenning als 
zorgboerderij is verbonden aan voorwaarden, de zorggasten zelf hebben specifieke noden 
afhankelijk van hun achtergrond en een groep zorgboerderijen komt überhaupt niet in 
aanmerking voor financiering omdat ze niet erkend zijn als landbouwbedrijf. Het 
jaarrapport ‘Subsidiemaatregel zorgboerderijen’ van 2021 toont dat het aantal zorgboeren 
sinds 2019 daalt. Ten opzichte van 2019 is het aantal zorgboeren in 2021 met 10,03 
procent gedaald.
Het belang van de zorgboerderij is veelvuldig. Als maatschappelijke actor kan ze helpen 
om kwetsbare personen een plaats te geven waar zij zich veilig voelen en waar zij nuttige 
kennis kunnen opdoen voor hun verdere arbeidsleven. Op die manier wordt de samenleving 
inclusiever. De veelzijdigheid van het project van de zorgboerderijen zorgt er echter ook 
voor dat ze zich in een spreidstand tussen de departementen Economie, Landbouw, Welzijn 
en Zorg bevinden.
Graag alle data in Excel weergeven.
1. Op 2 december 2022 stelde ik schriftelijke vraag nr. 186 wat betreft de administratieve 
vereenvoudiging en het ondersteunen en begeleiden van zorgboeren.
a) Zijn er sindsdien administratieve vereenvoudigingen ingevoerd? Zo ja, is er al een 
meetbare invloed opgemerkt op het aantal subsidieaanvragen en oproepen via de 
zorgboerderij-infolijn?
b) Zijn er administratieve vereenvoudigingen in uitvoering? Zo ja, welke?
c) Staan er administratieve vereenvoudigingen op de planning? Zo ja, welke en op 
welke termijn?
d) Zijn er al acties ondernomen om zorgboeren beter te ondersteunen en te 
begeleiden? 
Zo ja, welke, en zijn ze geëvalueerd?
Zo ja, wat zijn de bevindingen?
e) Staan er concrete acties tot ondersteuning en begeleiding van zorgboeren op de 
planning? Zo ja, welke en op welke termijn?
2. Wat betreft het ondersteunen en aanmoedigen van zorgboerderijen.
Is er al in meer ondersteuning en aanmoediging van zorgboeren voorzien?
Zo ja, voor welke impact hebben deze acties gezorgd?
Zo niet, wat plant de minister daaromtrent?
3. Voor wat betreft het onder de aandacht brengen van zorgboerderijen door het 
ondersteunen van vormingsactiviteiten die landbouwers informeren en motiveren om 
een zorgboerderij op te starten aan de hand van de subsidiemaatregel ‘naschoolse 
landbouwvorming’.
a) Zijn er al acties tot het ondersteunen van vormingsactiviteiten ondernomen?
Zo ja, wat was de aanpak en de kostprijs ervan?
b) Is er een evolutie te zien in de aanmelding van boerderijen?
4. Wat betreft het steunpunt.
a) Wat zijn hun zorgen en voorstellen wat betreft de zorgen van henzelf en hun 
doelgroep?
b) Wat zijn de belangrijkste aandachtspunten omtrent de administratieve lasten en 
de vergrijzing van de zorgboeren?
c) Plant de minister een aanpak voor deze problemen? Zo ja, graag plan van aanpak 
met timing en budget.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 145 van 5 januari 2024
van BRECHT WARNEZ
De subsidie zorgboerderijen is een tegemoetkoming voor de inkomensderving die 
professionele land- en tuinbouwbedrijven ervaren door de tijd die ze besteden aan de zorg 
en activering van zorgvragers. Deze subsidie wordt volledig gefinancierd met 
landbouwmiddelen, met als doel de verbreding van professionele land- en 
tuinbouwbedrijven als zorgboerderij te ondersteunen.
1. a-c)Op 23 november 2023 keurde de Vlaamse regering een wijzigingsbesluit 
principieel goed waarin tal van wijzigingen over Vlaamse subsidiemaatregelen voor 
Vlaamse land- en tuinbouwers zijn opgenomen. Ook voor de subsidiemaatregel 
zorgboerderijen zijn er aanpassingen. Een belangrijke administratieve 
vereenvoudiging is de schrapping van vele voorwaarden om toegang te krijgen tot 
de maatregel als professionele land- en tuinbouwer. Via deze wijziging wordt 
gebruik gemaakt van de definitie van actieve landbouwer om als actief 
landbouwbedrijf in aanmerking te komen voor de subsidie. Deze administratieve 
vereenvoudiging is bijgevolg in voorbereiding en nog niet operationeel. De effecten 
daarvan zullen pas volgend jaar tot uiting komen. 
Een andere belangrijke vereenvoudiging die wel al operationeel is betreft de in te 
dienen aanwezigheidslijst die vereist is voor de uitbetaling: de land- of tuinbouwer 
is niet meer afhankelijk van de voorziening om de aanwezigheidslijst tijdig in te 
dienen. Het Agentschap Landbouw en Zeevisserij heeft ervoor gekozen om via een 
uniek loket te communiceren met klanten en belanghebbenden. Dit is nog in een 
startfase en kent zijn spreekwoordelijke kinderziekten. Hierbij gaat aandacht naar 
de bereikbaarheid voor zorgboerderijen.
d-e) Via de naschoolse vorming worden regelmatig vormingen ingericht door 
vormingscentra die zich specifiek richten naar zorgboerderijen of land- en 
tuinbouwers die overwegen om te starten met zorgboerderijen.
2. Door de aanpassing van de regelgeving wordt de toegang voor de subsidiemaatregel 
laagdrempeliger en administratief eenvoudiger. De communicatie hierover zal 
binnenkort gebeuren en hopelijk leiden tot een toename van het aantal 
geïnteresseerden. Via de landbouwvorming (zie deelvragen 1 en 3) is er ondersteuning 
voor zorgboerderijen. Door sensibiliseringsacties, onder andere via onze nieuwsbrief 
en op de website, zal de subsidiemaatregel aangemoedigd worden. Zorgboerderijen 
en de daarmee gerelateerde zorgactiviteiten zijn ook het resultaat van een interactie 
en samenwerking tussen land- en tuinbouwbedrijven en voorzieningen, zowel vanuit 
welzijn als vanuit onderwijs. Voorzieningen spelen een belangrijke rol in het 
kwaliteitsvol ondersteunen van zorgboerderijen.
3. a) De voorbije jaren heb ik via de maatregel naschoolse landbouwvorming 
verschillende opleidingen ondersteund die zich richten tot zorgboerderijen of land- 
en tuinbouwers die overwegen om te starten met een zorgboerderij. Bijlage 1 geeft 
een overzicht van het aantal ondersteunde opleidingen, het bereikte aantal 
deelnemers en het toegekende subsidiebedrag.
b) De cijfers voor de subsidiemaatregel zorgboerderijen met betrekking tot het 
kalenderjaar 2022 zijn in opmaak maar tonen al aan dat het aantal actieve 
zorgboeren in 2022 gestegen is t.o.v. 2021.
4. Tijdens de jaarlijkse evaluatievergadering zorgboerderijen doet het Steunpunt Groene 
Zorg zijn inbreng op basis van zijn jaarverslag met eigen cijfers. Dat gaat ruimer dan 
die van de subsidiemaatregel zorgboerderijen en bevat beleidsdomeinoverschrijdende 
aandachtspunten. De verschillende betrokken beleidsdomeinen nemen deel aan dit 
overleg. Vanuit de bevoegdheid landbouw zal ik de huidige subsidiemaatregel ter 
ondersteuning van zorgboerderijen zeker voortzetten. De vergrijzing van de land- en 
tuinbouwsector, en bijgevolg ook van de zorgboerderijen, is helaas een algemeen 
gegeven en ook mijn bekommernis als minister. Ik verwacht van de aanpassing van de 
regelgeving en de communicatie hierover een positief effect.
BIJLAGE
Overzicht van het aantal opleidingen, deelnemers en het subsidiebedrag voor vormingen 
die via de subsidiemaatregel naschoolse landbouwvorming ondersteund werden
Bijlage 1. Overzicht van het aantal opleidingen, deelnemers en het 
subsidiebedrag voor vormingen die via de subsidiemaatregel naschoolse 
landbouwvorming ondersteund werden
Jaar Aantal opleidingen Deelnemers Subsidie
2021 8 168 2753,70
2022 15 252 1559,50
2023 22 427 3549,15
Totaal 45 847 7862,35
