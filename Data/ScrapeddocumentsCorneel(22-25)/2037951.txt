title: Kinderopvang - Evaluatie dossiers op basis van datamining
thema: Welzijn en Gezin
pdf link: https://docs.vlaamsparlement.be/pfile?id=2037951
thema link: https://www.vlaamsparlement.be/parlementaire-documenten/schriftelijke-vragen/1795166
SCHRIFTELIJKE VRAAG
nr. 203
van CELIA GROOTHEDDE
datum: 17 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Evaluatie dossiers op basis van datamining
Graag enkele verdere antwoorden op vragen in navolging op het antwoord van de minister 
op mijn schriftelijke vraag nr. 133 van 4 december 2023.
1. Hoeveel dossiers werden er op basis van datamining onder de loep genomen in heel 
2023 en hoeveel ervan werden na evaluatie gelabeld met ‘mogelijk risico’? Het vorige 
antwoord was nog onvolledig voor het hele afgelopen jaar.
2. Hoeveel dossiers werden er op basis van datamining onder de loep genomen sinds de 
inwerkingtreding van de datamining en hoeveel van die dossiers werden na evaluatie 
gelabeld met ‘mogelijk risico’?
3. Hoeveel dossiers die als ‘mogelijk risico’ werden geëvalueerd sinds het begin van de 
inwerkingtreding, hadden a) tekorten op het vlak van de inzet van kindbegeleiders, b) 
gebreken inzake veiligheid of verzorging, c) gebreken inzake pedagogie?
4. Hoeveel van de dossiers die tot nu onder de loep werden genomen en geëvalueerd 
werden als ‘mogelijk risico’, zijn van a) nabij opgevolgd en b) in handhaving gezet, c) 
zaten al in handhaving?
5. Welke factoren zorgen ervoor dat een dossier bovenaan wordt gezet via de 
datamining?
6. Er zijn in het verleden problemen geweest met dossiers waarover er klachten waren 
maar die toch goede inspectieverslagen hadden. In haar vorige antwoord stelt de 
minister dat er via parameters dossiers via datamining bovenaan worden gezet. Die 
dossiers worden dan onder de loep genomen. Wanneer een dossier een goed recent 
inspectieverslag had, wordt het als ‘geen risico’ geklasseerd.
a) Hoe kan Opgroeien dan garanderen dat alles in orde is voor de veiligheid of 
pedagogie van de kinderen?
b) Is er een hiërarchie in parameters die de doorslag geven om iets als veilig te 
beschouwen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 203 van 17 januari 2024
van CELIA GROOTHEDDE
1. De cijfers vermeld in vraag nr 133 waren de cijfers over het volledige jaar 2023.
2. De cijfers vermeld in vraag nr 133 zijn de cijfers van bij het begin van de datamining 
tot en met het einde van 2023.
3. Hierop wordt niet structureel gerapporteerd. De tekorten zijn beschikbaar in het 
dossier en worden opgevolgd door klantenbeheer.
4. Zoals meegegeven in vraag nr 133 is er geen gestandaardiseerde rapportage mogelijk 
tussen datamining en handhaving.
5. Datamining is een proces waarbij via statistische technieken grote hoeveelheden 
gegevens worden geanalyseerd om patronen, trends of relaties te ontdekken. Het 
bepalen van een ranglijst van parameters is hierbij van belang en vormt onderdeel 
van het datamining proces. Bepalen welke parameters voldoende betekenisvol zijn en 
onderling de best mogelijke fit geven om een voorspelling te doen, is een intensief 
rekenkundig proces waarbij talloze combinaties worden gemaakt.  Het is niet praktisch 
om individuele parameters te identificeren als meest significant of die maken dat een 
dossier hoger scoort in de datamininglijst, omdat ze samenwerken als onderdeel van 
het grotere model. Bovendien wijzigen data doorheen de tijd en kan ook de 
significantie van de parameters die bepalen of een dossier hoger dan wel lager in de 
lijst voorkomt, steeds wijzigen.
6. a. Opgroeien kan zich enkel baseren op elementen die ter plaatse vastgesteld worden 
door Zorginspectie of informatie die Opgroeien van derden of de organisator zelf 
ontvangt, om te concluderen of een opvanglocatie als “voldoende” veilig kan worden 
beschouwd. Een ‘goed inspectieverslag’ leidt er echter niet zonder meer toe dat een 
dossier de classificatie ‘geen risico’ krijgt; een dossier wordt in de breedte onder de 
loep genomen, waarbij alle informatie waarover Opgroeien beschikt naast elkaar 
wordt gelegd en vanuit een meerogenprincipe wordt beoordeeld. Is in een dossier 
sprake van indicaties/elementen die gerelateerd zijn aan psychische en fysische 
integriteit, dan gaat Opgroeien hiermee aan de slag.  
Uiteraard kan een recente melding van een ernstig feit altijd aanleiding geven tot 
handhaving uit voorzorg. De datamining zorgt ervoor dat ook een dossier waarin 
aangegeven wordt dat er op een bepaald moment geen zorgwekkende elementen 
“geen risico” zijn, toch opnieuw onder de loep wordt genomen als de parameters 
bepalen dat dit dossier bovenaan de lijst verschijnt. Dataming is een extra 
ondersteunende tool, en dus zeker niet het enige instrument is dat aan de basis ligt 
van een dossieranalyse. Het instrument draagt ertoe bij risico’s te detecteren.
b. Er is geen hiërarchie in parameters. Een tekort, is een tekort. Maar er zijn wel 
elementen die sneller zullen aanleiding geven tot opvolging. We denken daarbij aan 
bv een tekort aan begeleiders of een overbezetting of een vaststelling van foutief 
pedagogisch handelen. Ook vaststellingen tot tekorten op het vlak van statische 
veiligheid (bv loshandende kabels) zullen onmiddellijk moeten worden aangepakt.
