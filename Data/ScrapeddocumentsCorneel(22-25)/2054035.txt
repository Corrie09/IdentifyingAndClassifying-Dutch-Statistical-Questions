title: Premie kleine totaalprojecten wonen - Ingediende dossiers
thema: Wonen
pdf link: https://docs.vlaamsparlement.be/pfile?id=2054035
thema link: https://www.vlaamsparlement.be/parlementaire-documenten/schriftelijke-vragen/1810425
SCHRIFTELIJKE VRAAG
nr. 215
van MANUELA VAN WERDE
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Premie kleine totaalprojecten wonen  -  Ingediende dossiers
In 2024 wordt opnieuw een oproep gelanceerd voor premies voor het bestemmen van 
onroerend erfgoed naar woonfunctie. De focus zal ditmaal gelegd worden op duurzaam 
wonen en slim omgaan met energie. De aanvragen verlopen in twee fases: een 
preselectieronde waarbij een jury conceptnota's beoordeelt, gevolgd door een definitieve 
indieningsronde. De minister beslist uiterlijk 1 juni welke dossiers na de preselectieronde 
worden geaccepteerd. De indiening van het dossier kon tot uiterlijk 1 februari 2024, 
vervolgens wordt uiterlijk 1 juni 2025 een beslissing genomen door de bevoegde minister 
op dat ogenblik. De projecten die uiteindelijk een premie toegekend krijgen, moeten de 
werken stilleggen tot de toekenning ervan.
1. Hoeveel dossiers werden ingediend? 
2. Welk type dossiers werd ingediend?
3. Zijn er bepaalde dossiers die eruit springen? 
4. Kan de minister een overzicht geven van de ingediende dossiers per provincie? 
5. De lange periode tussen het aanvragen van een premie en het toekennen ervan kan 
voor bepaalde werven gepaard gaan met hoogoplopende kosten. 
Onderzoekt de minister de mogelijkheid om een versoepeling door te voeren met het 
oog op een volledige pauze van de werken, zodat de werf niet gedurende een lange 
periode stil hoeft te liggen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 215 van 7 maart 2024
van MANUELA VAN WERDE
1. Het agentschap Onroerend Erfgoed ontving voor de oproep Kleine Totaalprojecten - 
Wonen 25 preselectiedossiers die voldeden aan de deelnemingsvoorwaarden. 
2. Het Ministerieel Besluit met het reglement bepaalt het thema en de doelstellingen van 
de oproep. Het betreft restauratieprojecten voor beschermd erfgoed dat al een 
woonfunctie heeft, of projecten waarbij beschermd erfgoed (her)bestemd wordt naar 
woonfunctie. 
3. In deze fase van de oproep kan ik mij niet uitspreken over de dossiers die er voor mij 
uitspringen. De voor deze oproep aangestelde jury zal alle preselectiedossiers 
beoordelen en mij daarover een advies bezorgen. Het is belangrijk dat de jury dit in alle 
onafhankelijkheid kan doen.
4. U vindt als bijlage het overzicht van de ingediende dossiers per provincie. 
5. Erfgoed-investeerders, -eigenaars en -beheerders hebben vandaag, veel meer dan 
vroeger, duidelijkheid over wanneer ze een erfgoedpremie kunnen verkrijgen. In de 
voorgaande regelgeving kwamen premiedossiers voor grote projecten op een wachtlijst, 
zonder zekerheid over de datum van premietoekenning. Daarom verving de Vlaamse 
Regering op mijn voorstel de wachtlijst door het systeem van ‘erfgoedpremies via 
oproepen’. De essentie van het nieuwe oproepsysteem is dat vooraf het budget, de 
doelgroepen en de thematische scope voor de dossiers vastliggen. Een belangrijk 
element bij oproepen is een geprogrammeerd verloop: de middelen worden in een 
bepaald jaar gereserveerd, en in de aanloop daarnaar worden de dossiers geselecteerd 
die voor die middelen in aanmerking komen. De spelregels en mijlpalen zijn zo vooraf 
zeer duidelijk voor de kandidaten. 
Het onderzoeken van een versoepeling is niet aan de orde. Wie zijn werken sneller wil 
uitvoeren en toch van een financiële ondersteuning van Vlaanderen wil genieten, kan 
een erfgoedpremie aanvragen via de standaardprocedure. In die procedure volgt een 
beslissing binnen de 120 dagen. 
BIJLAGE
Oproep Kleine Totaalprojecten - Wonen (2023-2025): overzicht preselectiedossiers per 
provincie
