title: VMM-advies bouwvergunningen - Herk-de-Stad
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2047842
thema link: https://www.vlaamsparlement.be/parlementaire-documenten/schriftelijke-vragen/1800739
SCHRIFTELIJKE VRAAG
nr. 316
van KAROLIEN GROSEMANS
datum: 2 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
VMM-advies bouwvergunningen  -  Herk-de-Stad
Voor een stad of gemeente een bouwvergunning aflevert, wordt er bij verschillende 
instanties advies gevraagd over de kavel in kwestie. Onder meer de Vlaamse 
Milieumaatschappij (VMM) geeft advies, omdat ze als beheerder van waterlopen kan 
inschatten of er in de buurt van het water gebouwd kan worden. Het advies van de VMM 
aan lokale besturen kan positief of negatief zijn, maar is niet bindend. Sommige gemeenten 
blijven bouwvergunningen afleveren in overstromingsgebied, ondanks negatief advies van 
de Vlaamse Milieumaatschappij. Sinds 2021 heeft de minister de instructie gegeven aan 
VMM om in beroep te gaan, als een negatief advies van hen niet gevolgd is door lokale 
besturen. 
1. Hoeveel positieve en negatieve adviezen heeft VMM sinds 2019 afgeleverd aan Herk-
de-Stad? 
2. Hoeveel keer werd sinds 2019 een negatief advies niet gevolgd door Herk-de-Stad? 
3. Hoeveel keer is VMM sinds 2019 daartegen in beroep gegaan en wat was de uitkomst 
van het beroep? 
4. Hoe evalueert de minister die cijfers?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 316 van 2 februari 2023
van KAROLIEN GROSEMANS 
1. Er werden 15 gunstige of voorwaardelijk gunstige adviezen en 1 ongunstig advies 
verleend. 
2. In totaal heeft de Vlaamse Milieumaatschappij (VMM) voor 28 dossiers een adviesvraag 
ontvangen in de aangehaalde periode. Hiervan kwamen er 8 van de provincie of het 
Departement Omgeving. Daarnaast werd er 4 keer verkeerdelijk om advies gevraagd 
en werd bijgevolg geen advies verleend. Voor de overige dossiers waren er 7 buiten 
overstromingsgebied gelegen die allen gunstig of voorwaardelijk gunstig werden 
geadviseerd. Voor de dossiers in overstromingsgebied met Herk-de-Stad als 
vergunningverlener gaat het om 1 ongunstig advies, 7 voorwaardelijk gunstige en 1 
gunstig. Alle adviezen werden gevolgd door de vergunningverlener. Verder blijkt dat er 
1 keer ten onrechte geen advies werd gevraagd, maar dat werd in beroep rechtgezet.
3. De VMM is niet in beroep gegaan voor nieuwe dossiers sinds 2019. Er was wel al een 
lang lopend beroepsdossier in Herk-de-Stad waar de VMM tot drie keer toe in beroep 
is gegaan omdat het standpunt niet werd gevolgd. Finaal werd dit gebouw geweigerd. 
De VMM heeft als adviesinstantie geen zicht op alle vergunde dossiers en kan dus niet 
opvolgen of ten onrechte niet om advies werd gevraagd. Ik wil er op wijzen dat mijn 
instructie over het in beroep gaan gericht was tot het Departement Omgeving.
4. De cijfers geven aan dat er op een correcte wijze is gehandeld door zowel de VMM als 
het Departement Omgeving. 
