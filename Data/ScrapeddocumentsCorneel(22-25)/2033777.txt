title: Ruimtelijk beleid - Forensische audits naar belangenvermenging bij lokale besturen
thema: Lokale overheden en Binnenlands bestuur
Ruimtelijke ordening
pdf link: https://docs.vlaamsparlement.be/pfile?id=2033777
thema link: https://www.vlaamsparlement.be/parlementaire-documenten/schriftelijke-vragen/1794403
SCHRIFTELIJKE VRAAG
nr. 102 
van STAF AERTS
datum: 15 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Ruimtelijk beleid  -  Forensische audits naar belangenvermenging bij lokale besturen
In de commissie Binnenlands Bestuur van 25 oktober 2022 vroeg ik toenmalig minister 
Somers naar het aantal audits waarin Audit Vlaanderen belangenvermenging vaststelde op 
het gebied van ruimtelijk beleid door burgemeesters of schepenen. De minister antwoordde 
toen dat “sinds 2018 Audit Vlaanderen twaalf forensische audits heeft uitgevoerd, die 
minstens deels betrekking hadden op mogelijke belangenvermenging in hoofde van de 
lokale politieke mandatarissen op het vlak van ruimtelijk beleid. In de grote meerderheid 
van onze lokale besturen zijn er dus geen problemen hieromtrent gesignaleerd. U stelt 
tevens de vraag naar het aantal lopende zaken bij Audit Vlaanderen over dat type van 
belangenvermenging. Wel, op dit moment zijn er twee forensische audits lopende die 
betrekking hebben op dit onderwerp”.
De minister gaf toen ook aan dat “als Audit Vlaanderen mogelijke strafrechtelijke 
overtredingen vaststelt, er altijd een kopie van het rapport wordt bezorgd aan de Centrale 
Dienst voor de Bestrijding van Corruptie. Dat is de federale politiedienst die verdere 
stappen kan zetten bij het parket. Het bestuur kan zich ook burgerlijk partij stellen. In het 
geval er een tucht- en/of strafrechtelijke procedure wordt opgestart naar aanleiding van 
een forensisch rapport, volgt Audit Vlaanderen jaarlijks de stand van zaken van die 
procedures op”.
In antwoord op mijn schriftelijke vraag nr. 324 van 25 mei 2023 gaf de minister al een 
overzicht per jaar van de trajecten van verscherpt toezicht.
1. Bij de afgesloten audits: wat waren de vastgestelde onregelmatigheden, inbreuken?
2. Graag een overzicht van het arsenaal aan tuchtmaatregelen waarover Binnenlands 
Bestuur beschikt en welke tuchtmaatregelen werden opgelegd.
3. Werden er, naar aanleiding van de forensische audits en/of veroordelingen, door de 
Vlaamse Regering ook tuchtmaatregelen genomen? Zo ja, waar, hoeveel en welke 
maatregelen? Zo niet, waarom niet?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 102 van 15 januari 2024
van STAF AERTS
1. Op 25 oktober 2022 deelde mijn voorganger Bart Somers in deze commissie mee dat 
Audit Vlaanderen sinds 2018 12 audits uitvoerde die minstens deels betrekking hadden 
op belangenvermenging in hoofde van lokale politieke mandatarissen op het vlak van 
ruimtelijk beleid. De twee forensische audits die in oktober 2022 nog lopende waren en 
eveneens betrekking hadden op dit onderwerp, zijn inmiddels afgerond.
In deze 14 audits stelde Audit Vlaanderen o.a. vast dat enkele lokale politieke 
mandatarissen conflicterende belangen hadden in bepaalde ruimtelijke dossiers, die ze 
mee behandelden en beslisten (vb. bestemmingswijzigingen, omgevingsvergunningen). 
Forensische auditrapporten zijn per definitie vertrouwelijke rapporten, waarvoor heel 
stringente rapporteringslijnen worden gehanteerd. Wanneer indicaties van 
strafrechtelijke inbreuken worden vastgesteld, bezorgt Audit Vlaanderen steeds een 
exemplaar van het auditrapport aan het openbaar ministerie of aan de Centrale Dienst 
voor de Bestrijding van Corruptie. Buiten deze stringente rapporteringslijnen m.b.t. 
forensische auditrapporten, kan er geen bijkomende communicatie worden gevoerd 
over de inhoud van deze rapporten. 
2. Overeenkomstig artikel 156 van het decreet over het lokaal bestuur bestaan er slechts 
twee tuchtsancties wegens kennelijk wangedrag of grove nalatigheid, namelijk een 
schorsing of een afzetting. 
Deze sancties zijn mogelijk voor een burgemeester, een schepen, een voorzitter van de 
gemeenteraad, een voorzitter van het vast bureau, een lid van het vast bureau en de 
voorzitter van het bijzonder comité voor de sociale dienst.
Een tuchtprocedure is een procedure waarmee omzichtig wordt omgegaan. Om die 
reden zijn er niet veel voorgaande dossiers. Deze legislatuur werd in 2021 een 
burgemeester geschorst voor de periode van 6 maanden. 
3. De tuchtprocedure voor mandatarissen wordt geregeld in het besluit van de Vlaamse 
Regering van 6 juli 2018 houdende het statuut van de lokale mandataris. 
De beslissing om al dan niet over te gaan tot de opdracht voor een tuchtonderzoek door 
de gouverneur hangt af van verschillende factoren en wordt steeds in concreto 
beoordeeld. De feiten moeten voldoende zwaarwichtig zijn en het is aangewezen om 
lopende onderzoeken af te wachten om een beter zicht te krijgen op de feiten. 
Er werd tot nu toe geen tuchtmaatregel genomen naar aanleiding van de forensische 
audits of veroordelingen. 
