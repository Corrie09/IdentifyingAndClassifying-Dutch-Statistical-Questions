title: Belgisch-Luxemburgse Economische Unie (BLEU) - Handels- en investeringsluik (2)
thema: Buitenlands beleid
pdf link: https://docs.vlaamsparlement.be/pfile?id=2027146
thema link: https://www.vlaamsparlement.be/parlementaire-documenten/schriftelijke-vragen/1786939
SCHRIFTELIJKE VRAAG
nr. 83
van STAF AERTS
datum: 11 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Belgisch-Luxemburgse Economische Unie (BLEU)  -  Handels- en investeringsluik (2)
In opvolging van mijn schriftelijke vraag nr. 33 van 17 oktober 2023 over het handelsluik 
van de Belgisch-Luxemburgse Economische Unie en de bilaterale 
investeringsbeschermingsverdragen (zogenaamde BIT’s) die op basis daarvan worden 
afgesloten, wil ik nog graag over een aantal elementen verduidelijking vragen.
1. De minister herhaalde al enkele keren dat hij vindt dat België zo snel mogelijk de zo 
goed als afgeronde akkoorden die onderhandeld zijn op basis van de oude modeltekst 
moet ratificeren. Zijn voorganger, minister-president Bourgeois, sprak in 2017 van 15 
akkoorden die in dat geval zouden zijn (6 al ondertekend, 9 geparafeerd). Daarnaast 
herhaalde de minister al meerdere keren dat hij vindt dat België zo snel mogelijk moet 
beginnen met het onderhandelen van nieuwe akkoorden. Zijn voorganger sprak in 
2017 van 36 gevallen waar de onderhandelingen aangevat zouden kunnen worden. 
Hanteert de minister hetzelfde aantal potentiële akkoorden als zijn voorganger?
2. De minister gaf op antwoorden op voorgaande vragen aan dat BIT’s volgens hem 
dienen voor de promotie van buitenlandse investeringen en de bescherming van 
Vlaamse investeerders tegen onrechtmatige investeringsbelemmeringen of 
onteigeningen in het buitenland. Ze zorgen volgens hem voor meer rechtszekerheid 
en stabiliteit voor onze bedrijven in de wereld. In antwoord op mijn vraag in de 
commissie Buitenlands Beleid van 19 september 2023 gaf de minister aan dat er voor 
België en Vlaanderen geen rol was weggelegd in de potentiële arbitragezaak van 
Russische oligarchen tegenover Oekraïne. In antwoord op mijn schriftelijke vraag van 
17 oktober gaf de minister echter aan dat de Vlaamse Economische 
Vertegenwoordigers, zoals voorzien in artikel 32 van het BLEU-verdrag, een deel van 
de Luxemburgse belangenbehartiging op economisch en handelsgebied waarnemen in 
alle landen waar die vertegenwoordigers aanwezig zijn. Dit is het geval voor Oekraïne.
Hoe verzoent de minister zijn beide uitspraken?
3. Aangezien artikel 32 stelt dat België - en gezien de intern-Belgische 
bevoegdheidsverdeling, de Gewesten - in landen als Oekraïne de volledige behartiging 
van deze Luxemburgse belangen op zich behoren te nemen: waarom onderneemt de 
minister geen proactieve actie in deze zaak, zoals outreach naar de federale minister 
van Buitenlandse Zaken, de Luxemburgse overheid en de Oekraïense overheid?
a) Hoeveel zaken zijn er de voorbije decennia aangespannen onder de diverse BLEU-
BIT’s?
b) Zijn de hoeveelheid en de inhoud van deze zaken volgens de minister een goede 
indicatie van het belang van de BLEU-BIT’s voor onze economie en de 
rechtszekerheid van Vlaamse, Belgische en Luxemburgse bedrijven?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 83 van 11 december 2023
van STAF AERTS
1. Hoewel België negen akkoorden ondertekend heeft, is het nog wachten op de 
ratificatie van die akkoorden. Daarnaast zijn er een aantal akkoorden waar de 
ratificatieprocedures langs Belgische zijde zijn voltooid, maar waar het wachten is op 
de ratificatie van het Groothertogdom Luxemburg. 
Het blijft verder de ambitie van de Vlaamse Regering om, waar mogelijk, 
onderhandelingen aan te vatten zodat Vlaanderen bijkomende akkoorden kan afsluiten 
met nieuwe partnerlanden of bestaande akkoorden kan vernieuwen.  
2. Zoals u in de vraag terecht opmerkt, is er nog geen formele arbitrage opgestart. Het 
geschil in kwestie gaat tussen een Luxemburgse holding (ABH-holdings) en Oekraïne. 
België is dus niet rechtstreeks bij het conflict betrokken en bovendien heeft geen van 
de partijen onze tussenkomst verzocht. Er is in deze zaak dus geen rol voor België of 
Vlaanderen weggelegd. 
3. Wat de proactieve behartiging van de Luxemburgse belangen betreft, verwijs ik naar 
het antwoord op de tweede deelvraag. 
Volgens mijn informatie zijn er drie arbitragezaken tegen België aangespannen, 
waarvan er nog twee lopende zijn. De UNCTAD-website (United Nations Conference on 
Trade and Development) bevat daarnaast een overzicht van zaken die door Belgische 
ondernemingen zijn aangespannen in het verleden. In de periode 1994-2021 werden 
onder de BLEU-BIT’s 17 zaken aangespannen. 
De hoeveelheid arbitragezaken zegt mijns inziens niet veel over het belang van de 
BLEU-BIT’s voor de Vlaamse economie en de rechtszekerheid. Hoewel in een ideaal 
scenario er geen zaken aangespannen worden, vergroot een toename van het aantal 
investeringsverdragen de kans dat er zaken worden aangespannen. Op basis van de 
beperkte inhoud die over de betreffende zaken beschikbaar is, is het moeilijk om 
hieruit verdere conclusies te trekken.  
