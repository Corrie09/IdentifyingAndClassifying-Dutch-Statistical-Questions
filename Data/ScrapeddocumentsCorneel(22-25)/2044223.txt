title: Uitstoot binnenvaart - Stand van zaken
thema: Mobiliteit en Verkeer
Natuur en Milieu
pdf link: https://docs.vlaamsparlement.be/pfile?id=2044223
thema link: https://www.vlaamsparlement.be/parlementaire-documenten/schriftelijke-vragen/1798882
SCHRIFTELIJKE VRAAG
nr. 280
van ORRY VAN DE WAUWER
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uitstoot binnenvaart  -  Stand van zaken
De binnenvaart vertegenwoordigde in 2020 twee procent van de Vlaamse uitstoot. De 
voorbije jaren daalde de uitstoot van de binnenvaart sterk door de inzet van schonere 
brandstoffen en motoren, de uitrol van walstroom en andere maatregelen van sector en 
overheid. De uitstoot bleef de afgelopen jaren evenwel stabiel. Het aandeel 
getransporteerde goederen over water is al jaren stabiel maar kende tussen 2016 en 2018 
bijvoorbeeld nog een toename in de modal split qua goederenvervoer. 
1. Wat zijn de actuele cijfers van de uitstoot op de Vlaamse waterwegen? Is er een dalende 
evolutie te merken? Graag een totaaloverzicht van de verschillende emissies (NOx, 
CO2, zwaveloxide enzovoort) voor de jaren van deze legislatuur.
2. Welke maatregelen werden er verder getroffen om de uitstoot op de Vlaamse 
waterwegen te beperken? Welke maatregelen worden verder uitgerold?
3. Hoe wordt de strengere emissienorm vanuit de Europese Non-Road Mobile Machinery 
(NRMM) Verordening (2016/1628) geëvalueerd? Hebben die emissienormen een 
duidelijke impact op de emissiecijfers?
4. Wat is de stand van zaken van het voorzien in walstroom langs de Vlaamse 
waterwegen? Kwamen er de afgelopen jaren nog walstroomkasten bij? Heeft de studie 
daarrond en het lidmaatschap van De Vlaamse Waterweg (DVW) bij het Nederlandse 
Walstroomcollectief een actieplan of duidelijk kader opgeleverd?
5. Welke stappen werden er ondernomen om de Vlaamse vloot verder te vergroenen? 
Welke plannen worden verder gemaakt?
6. Aan welke studies wordt momenteel deelgenomen door Vlaanderen rond het 
vergroenen van de (binnen)vaart en het verlagen van emissies? Op welke studies wordt 
er verder ingeschreven?
Deze vraag werd gesteld aan de ministers Zuhal Demir (280), Lydia Peeters (566)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 280 van 26 januari 2024
van ORRY VAN DE WAUWER
1. De uitstoot door de binnenvaart blijft de voorbije jaren vrij constant. Er moet bij de 
data opgemerkt worden dat er beperkt rekening gehouden wordt met inbouw van 
nieuwe motoren en er geen rekening gehouden werd met uitrol van walstroom of 
andere maatregelen. 
 CO PM2.5 SO 2 NO x(NO 2)
 ton % ton % ton % ton %
2018 499 100 76 100 1 100 2749 100
2019 477 96 71 94 1 97 2622 95
2020 466 93 69 91 1 96 2556 93
2021 487 98 71 94 1 103 2664 97
 NH 3 NMVOS CO 2 CH 4
 ton % ton % ton % ton %
2018 0,699 100 86 100 214530 100 4 100
2019 0,679 97 80 94 208257 97 3 94
2020 0,674 96 77 90 206765 96 3 90
2021 0,721 103 80 93 221186 103 3 93
2. Op 23 juni 2023 werd de Vlaamse Green Deal Binnenvaart gelanceerd. Ik verwijs ook 
naar het antwoord op vraag 5.
3. Er wordt voor de berekening van de uitstoot inderdaad rekening gehouden met de EU 
Stage V emissie-eisen voor de binnenvaart zoals vermeld in de NRMM-Verordening. 
Deze verordening wordt pas toegepast vanaf scheepsbouwjaar 2020. De impact ervan 
op emissies is dus nog eerder beperkt zoals ook blijkt uit de evolutie gegeven in 
antwoord op vraag 1.
4. Binnenvaart heeft bij uitstek een grensoverschrijdende karakter. De Vlaamse Waterweg 
(DVW) is dan ook toegetreden tot het Nederlandse Walstroomcollectief en tot het 
Interreg-project SPIES, zodat elk schip op zijn volledige reis op uniforme wijze aan de 
stekker kan. In het verleden werd immers vastgesteld dat, in tegenstelling tot de 
laadpalen voor e-voertuigen, deze interoperabiliteit in de walstroommarkt niet zo 
vanzelfsprekend was.
Enkel door samenwerking en uniformiteit in dataprotocollen kan deze interoperabiliteit 
gerealiseerd worden. Het eerste resultaat van deze samenwerking vertaalde zich in de 
raamovereenkomst voor de levering van walstroomkasten die DVW, namens 27 
(binnen)havens en waterwegbeheerders in Vlaanderen en Nederland, eind 2023 in de 
markt heeft gezet.
Inmiddels is het gunningsproces achter de rug en wordt met Fluvius het gesprek 
aangegaan om een versnelde uitrol van walstroom in Vlaanderen te realiseren. De 
verdere investeringskost is afhankelijk van het feit of de walstroomkasten rechtstreeks 
op het distributienet kunnen aangesloten worden, dan wel of er bijkomende 
investeringen, o.a. het plaatsen van extra hoogspanningscabines, noodzakelijk zullen 
zijn. In functie van de investeringskost en de beschikbare middelen zal DVW op korte 
termijn extra walstroomkasten kunnen plaatsen. 
Om walstroom nog beter te verankeren in heel Vlaanderen engageren de havens en 
waterwegbeheerders zich om het aantal walstroomkasten te verhogen. Via de 
raamovereenkomst wenst DVW op te treden als aankoopcentrale voor de levering van 
walstroomkasten voor de binnenvaart in Vlaanderen en Nederland. Het bestek werd 
onderverdeeld in 7 percelen (2 voor Vlaanderen met een maximum van 500.000 euro 
per perceel).
In uitvoering van AFIR en aangegane engagementen zullen de door het Klimaatfonds 
beschikbare middelen (1 miljoen euro voor de twee percelen in Vlaanderen) besteed 
worden aan de aankoop van onderstaande walstroomkasten. Het betreft hierbij enkel 
de aankoop van de kast en dus niet de installatie ervan. De installatie wordt met DVW-
middelen voorzien en zal per project aanbesteed worden.
•Noordlanddok: 9 kasten met 34 aansluitingen
•Albertkanaal-Straatsburgdok: 5 kasten met 15 aansluitingen
•Albertkanaal-Sluis Olen: 6 kasten met 18 aansluitingen
•Sluis Kwaadmechelen: 6 kasten met 18 aansluitingen
•Albertkanaal-Sluis Hasselt: 6 kasten met 18 aansluitingen
•Albertkanaal-Sluis Genk: 7 kasten met 42 aansluitingen
•Albertkanaal-Kanne: 2 kasten met 8 aansluitingen
•Dender Aalst: 2 kasten met 4 aansluitingen
•Avelgem: 2 kasten met 6 aansluitingen
•Roeselare: 9 kasten met 25 aansluitingen
•Wipkaai: 4 kasten met 16 aansluitingen
•Sluis Bossuit: 6 kasten met 12 aansluitingen
5. Hiervoor verwijs ik naar het antwoord op vraag 7 van uw schriftelijke vraag nr. 127 
gesteld op 20 oktober 2022 aan minister Peeters. De Green Deal Binnenvaart die in het 
antwoord op deelvraag 7 wordt toegelicht, werd op 23 juni 2023 ondertekend door 
minister Peeters en ca. 85 andere stakeholders uit de binnenvaart. Ondertussen werden 
verschillende werkgroepen opgericht waarin de verschillende betrokken partners 
plaatsnemen en verschillende stappen zetten om de operationele en strategische 
doelstellingen uit de Green Deal Binnenvaart te bereiken.
6. Voor het antwoord op deze vraag verwijs ik naar het antwoord op vragen 8 en 9 van 
uw schriftelijke vraag nr. 127 van 20 oktober 2022.
Daarnaast neemt DVW ook deel aan volgende studies of netwerken: 
•RH2INE: Rhine Hydrogen Integration Network of Excellence (RH2INE) is een 
initiatief van de Provincie Zuid-Holland en Nordrhein-Westfalen. Dit project is 
een onderdeel van de afgesloten samenwerkingsovereenkomst tussen 
Nederland en Duitsland. Op dit moment is het RH2INE project het grootste 
project rond waterstof, gericht op een aangepaste wetgeving en standaardisatie 
voor de uitbouw van waterstof in binnenschepen, de uitbouw van infrastructuur 
en het uitrusten van 10 tot 15 vaartuigen op waterstof tegen 2025.
•CONDOR H2: Condor H2 zal waterstofopslag en brandstofcellen met een 
batterijpakket leveren op basis van pay-per-use, zodat schepen emissievrij 
gemaakt kunnen worden met beperkte investeringen vooraf voor 
scheepseigenaren. De waterstof wordt geleverd in ‘tanktainers’ die makkelijk 
aan boord gebracht en snel gewisseld kunnen worden, waarmee ook langere 
vaarten goed mogelijk blijven. CONDOR H2 is een initiatief van het Havenbedrijf 
Rotterdam samen met de Provincie Zuid-Holland. DVW trad toe als 
ondersteunende partner.
•EESV Seine-Schelde: in het kader van het uitvoeringsbesluit Seine-Schelde zal 
een studie worden uitgevoerd die tot doel heeft een strategisch kader op te 
stellen om te komen tot een uitrol van infrastructuur voor alternatieve 
brandstoffen in het Seine-Scheldegebied. De studie wordt begin 2024 opgestart 
en zal naar verwachting afgerond worden in 2025.
