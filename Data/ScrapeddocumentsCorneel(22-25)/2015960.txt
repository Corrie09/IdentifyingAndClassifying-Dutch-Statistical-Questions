title: Gameverslavingen - Prevalentie en aanpak
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2015960
thema link: https://www.vlaamsparlement.be/parlementaire-documenten/schriftelijke-vragen/1779340
SCHRIFTELIJKE VRAAG
nr. 105 
van IMMANUEL DE REUSE
datum: 15 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Gameverslavingen  -  Prevalentie en aanpak
Mensen kunnen kampen met verschillende soorten verslavingen. Vooral alcohol- en 
drugsverslavingen zijn bekend en hebben dan ook een integrale aanpak. Voor die 
problematieken zijn er verschillende actieplannen. Maar er zijn ook minder gekende 
vormen van verslavingen. Zo kunnen jongeren of zelfs volwassenen geconfronteerd 
worden met een gameverslaving.
1. Is er zicht op de prevalentie van gameverslavingen? Zo ja, hoe vaak komen ze voor en 
bij welke doelgroep? Hoe zijn de cijfers geëvolueerd in de laatste vijf jaar? Zo niet, hoe 
komt het en neemt de minister initiatieven om de cijfers in de toekomst wel te 
verzamelen?
2. Hoe wordt het huidige hulpverleningsaanbod inzake gameverslavingen geëvalueerd? 
Welke knelpunten zijn er en hoe wordt het aanbod geoptimaliseerd?
3. Wordt er vanuit Vlaanderen een specifiek beleid gevoerd omtrent gameverslavingen? 
Zo ja, welk? Zo niet, waarom niet?
4. Welke preventieve maatregelen neemt Vlaanderen daarrond? Hoe kan men ervoor 
zorgen dat jongeren geen gameverslaving ontwikkelen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 105 van 15 november 2023
van IMMANUEL DE REUSE
1. De meeste gamers spelen als hobby of ontspanning. Voor een kleine groep kan gamen 
problematisch worden. Dit is het geval wanneer men de controle over het gamegedrag 
verliest en dit gedrag zorgt voor negatieve invloeden op kwaliteit van leven, gedurende 
een langere periode. De Videogame Addiction Test (VAT) is een test die peilt naar 
problematisch gamegedrag. 
•6% van de Belgische volwassen respondenten die in 2012 deelnamen aan een 
studie over problematisch internet- en computergebruik behaalde een positieve 
score op de VAT (cut-off 2 of hoger) en voldeed daarmee aan de criteria voor 
problematisch gamen. Geëxtrapoleerd naar de totale Belgische (volwassen) 
bevolking zou dat betekenen dat 3% problematisch gamet. Problematisch gamen 
kwam vooral bij mannen voor. Deze cijfers zijn echter gedateerd, sinds 2012 is 
er geen breed Belgisch onderzoek meer uitgevoerd naar de prevalentie van 
problematisch gamen.
•8% van de scholieren in het secundair onderwijs in Vlaanderen haalde tijdens 
het schooljaar 2021-2022 een score op de verkorte VAT1 die wees op riskant 
gamen (cut-off 3). Dit is het laagste aandeel sinds de eerste meting van het 
schooljaar 2013-2014. Mogelijks riskant gamen kwam vooral bij jongens voor 
(12% bij jongens tegenover 4% bij meisjes). Voor 11% van de jongeren in de 
jongste leeftijdsgroep (12-14 jaar) is het gamen mogelijks riskant tegenover 
voor 5% van de oudste jongeren (17-18-jaar). Het aandeel risicovolle gamers in 
de leeftijdsgroep 15-16-jarigen daalde sterk. Bij de 17-18-jarigen was er tussen 
2013-2014 en 2017-2018 een duidelijke stijging, waarna dat aandeel sterk 
daalde2. 
In de CGG worden cijfers rond gameverslaving niet specifiek geregistreerd. Er is een 
registratie van het probleem bij aanmelding alsook een registratie van de diagnose op 
basis van de DSM-classificatie. Binnen deze classificatie is een 
1 Verkorte VAT (De Videogame Addiction Test-short version8, kortweg VAT). Jongeren dienden voor elk van de 
onderstaande vragen aan te geven hoe vaak ze deze ervaring hadden. Mogelijke antwoorden waren: nooit, 
zelden, soms, vaak of zeer vaak.
- Hoe vaak vind je het moeilijk om met gamen te stoppen? 
- Hoe vaak zeggen anderen (bijvoorbeeld vrienden of ouders) dat je minder zou moeten gamen? 
- Hoe vaak ga je liever gamen dan dat je tijd met anderen doorbrengt (bv. vrienden of ouders)? 
- Hoe vaak voel je je onrustig, gestrest of geïrriteerd omdat je niet kunt gamen? 
- Hoe vaak maak je je huiswerk snel en slordig af om te kunnen gamen? 
- Hoe vaak ga je gamen omdat je je rot voelt? 
Elk antwoord werd gescoord gaande van 1 (nooit) tot 5 (zeer vaak). Van deze scores werd een gemiddelde 
berekend om te bepalen vanaf wanneer men over risicovol of problematisch gamen kan spreken. Vanaf een 
gemiddelde score ≥ 3 is er een indicatie voor mogelijk risicovol gamen. Vanaf een gemiddelde score van ≥ 4 is 
er sprake van mogelijk problematisch gamen.
2 Bronnen: 
- Klein, A., De Cock, R., Rosas, O., Vangeel, J., Minotte, P., & Meerkerk, G-J. (2013).  Compulsief 
internetgebruik bij Belgische volwassenen. KULeuven. 
https://soc.kuleuven.be/web/files/11/97/Fact_sheet_Compulsief_internetg 
ebruik_bij_Belgische_volwassenen.pdf
- VAD (2023). VAD-leerlingenbevraging in het kader van een Drugbeleid Op School. Syntheserapport schooljaar 
2021-2022. VAD. Data op verzoek.
gamestoornis/verslaving nog niet opgenomen. Een gameverslaving kan ondergebracht 
worden in ‘andere verslavingsproblemen’; internetverslaving of stoornis in de 
impulsbeheersing. Er zijn dus geen exacte cijfers over het aantal personen met een 
gameverslaving die in behandeling zijn bij het CGG. 
2. Net zoals bij andere verslavingen is het aandeel mensen dat hulp zoekt voor overmatig 
gamen omwille van verschillende redenen (taboe, schaamte, ontkenning, niet 
vertrouwd zijn met het aanbod, het beperkte aanbod, wachtlijsten…) eerder klein. Het 
verlies van controle over het gamegedrag heeft voor bepaalde gamers een grote 
invloed op hun kwaliteit van leven, zodat externe (klinische) hulp nodig blijkt. 
Mensen met gerelateerde klachten kunnen terecht bij de geestelijke gezondheidszorg 
of categoriale verslavingszorg. Sommigen zoeken specifiek hulp omwille van hun 
gameproblemen, bij anderen komt dit aan het licht in de schaduw van een andere 
problematiek. Het is dus moeilijk uit te maken hoe zwaar deze problematiek weegt 
binnen de hulpverlening. Er kan aangenomen worden dat dit aandeel momenteel nog 
vrij beperkt is. 
Sommige CGG hebben een specifiek aanbod verslavingszorg dat zich richt naar alle 
leeftijdsgroepen die te maken hebben met een verslavingsprobleem. Het ambulante 
verslavingszorgaanbod spitst zich toe op gebruikers van illegale en legale middelen, 
gokken, internetverslaving en gamen. Sommige CGG zetten ook preventief in op 
verslaving met een vroeginterventiewerking of groepswerking rond middelengebruik 
bij jongeren, die experimenteren of op een riskante manier omgaan met zowel alcohol, 
illegale drugs als met gamen. 
Naast het aanbod binnen de CGG en de psychiatrische ziekenhuizen hebben ook de 
gespecialiseerde revalidatievoorzieningen verslavingszorg een grote expertise in het 
behandelen van verslavingen, zowel ambulant als residentieel. Momenteel richt hun 
aanbod zich in hoofdzaak op verslavingen aan illegale middelen. Dit gaat vooral over 
zorggebruikers met een zware en chronische verslavingsproblematiek.
Bij de financiële ondersteuning van onlinehulpverlening wordt specifiek aandacht 
besteed aan een aanbod op maat van jongeren. Hierbij is gameverslaving een specifiek 
topic. Voor volwassenen is er geen aparte website, maar is er wel een specifieke 
website voor gokverslavingen waarbij een zelftest, online zelfhulp en online 
begeleiding mogelijk is. In alle blended hulpverleningstrajecten kan de link gelegd 
worden met het online aanbod rond verslaving in het algemeen en naar specifieke 
werkvormen en oefeningen. Uit de resultaten van alle websites van OnlinePsyHulp 
blijkt dat onlinehulpverlening in hoofdzaak mensen bereikt die voor het eerst hulp 
zoeken en dus op andere manieren niet bereikt worden.
3. Het Vlaams expertisecentrum alcohol en andere drugs behartigt sinds de jaren 2000 
het thema gamen vanuit een welzijns- en gezondheidsperspectief. In 2016 werd dit 
thema toegevoegd aan de beheersovereenkomst van VAD. 
Niet iedereen die gamet of veel gamet ondervindt hierdoor problemen of ontwikkelt 
problematisch gamegedrag. Of iemand begint te gamen, en of dat gamen al dan niet 
evolueert naar problematisch gamen, hangt af van een samenspel tussen veel 
factoren. Sommige factoren verhogen het risico, andere zijn eerder beschermend. Het 
Mens-Middel-Milieu-model (Zinberg, 1984) is een bruikbaar verklaringsmodel dat deze 
factoren opdeelt in drie met elkaar in wisselwerking tredende determinanten: de 
gamer (mens), de game (middel) en de omgeving van de gamer (milieu).
We streven naar een gedifferentieerde aanpak. Wetende dat het merendeel van de 
gamers geen problemen ondervindt, is het voorkomen en vroegtijdig opmerken en 
ingrijpen daarbij prioritair, opdat zo weinig mogelijk mensen in een situatie terecht 
komen waarbij hulpverlening aangewezen is. Voor zij die worstelen met een 
gamestoornis, is toegankelijke hulpverlening nodig, maar ook 
deskundigheidsbevordering van hulpverleners. Dit wordt vertaald naar acties op het 
interventiecontinuüm van preventie, over vroeginterventie tot hulpverlening. 
Er zijn al heel wat initiatieven beschikbaar binnen het preventiebeleid op dit moment, 
maar er liggen zeker ook nog kansen voor de toekomst om een continuüm en 
settingbrede aanpak te voorzien ter bescherming van het welzijn en de gezondheid 
van de speler.
4. Een effectief preventiebeleid combineert acties die zich richten op zowel de gamer, de 
omgeving, de sleutelfiguren binnen deze omgeving als op de game zelf 
(multicomponentenaanpak). Ten slotte zet het beleid in op verschillende settings 
(health-in-all policies).
VAD heeft een aanbod aan materialen ontwikkeld om (jonge en volwassen) gamers te 
sensibiliseren en aandacht te hebben voor een gezonde balans tussen gamen en 
andere levensdomeinen (school, familie, hobby’s, ...), net als een aanbod aan 
opvoedingsondersteuning voor (groot)ouders en opvoeders. Er wordt daarnaast 
blijvend ingezet op implementatie, net als op deskundigheidsbevordering bij 
professionals. 
Hieronder een overzicht van het aanbod:
- De lespakketten Vlucht naar Avatar en Play, voor jongeren in de 3e graad lager 
onderwijs en 1e graad secundair onderwijs. Ze geven jongeren inzicht in hun 
gamegedrag.
- De folder ‘ Wat je moet weten over gamen’ – is een informatieve folder, volledig 
op maat gemaakt voor personen die op een eenvoudige manier informatie willen 
over gamen. 
- Vormingsaanbod voor ouders van tieners ‘Als kleine kinderen groot worden en 
gamen‘, met een specifieke folder voor ouders. De infoavonden kunnen door CGG 
preventiewerkers gegeven worden.
- Het filmpje ‘ hoe hou je het gamen van je kind gezond’ ondersteunt ouders in hun 
opvoedende rol. Dit filmpje beantwoordt enkele vragen over hoe je kan omgaan 
met gamen in je opvoeding.
- VAD werkte ook mee aan de ontwikkeling van www.medianest.be, een website 
over opvoeden in een digitale wereld van Mediawijs en aan www.veiligonline.be – 
module gamen, een initiatief van de Gezinsbond en Child Focus. 
- Er bestaat eveneens een aanbod dat binnen de settings onderwijs, de jeugdhulp, 
en de brede eerstelijn in welzijn en gezondheid intermediairs en ouders 
ondersteunt in het herkennen van signalen van riskant/problematisch gamen en 
in het bespreekbaar maken van gamen met de gamer. Er wordt blijvend ingezet 
op implementatie.  
- De inspiratiebox ‘Praten over alcohol drugs en gamen’ ondersteunt 
jeugdhulpverleners die met jongeren willen praten over de impact van gamen op 
verschillende domeinen in hun leven
- De leidraad ‘ Hoe motiveer je cliënten om aan de slag te gaan met hun 
middelengebruik, gamen of gokken?’ ondersteunt hulpverleners in het 
welzijnswerk en geestelijke gezondheidszorg om met volwassen cliënten in 
gesprek te gaan over de impact van gamen op hun leven. 
- De online vroeginterventietool Game(L)over www.gamelover.be (2021, VAD) richt 
zich zowel naar de gamer als naar ouders. Ook hulpverleners en begeleiders van 
ouders en jongeren kunnen met deze tool aan de slag. Er wordt blijvend ingezet 
op (setting)brede implementatie van deze tool. 
- VAD en De Druglijn zetten daarnaast ook permanent in op verdere bekendmaking 
van De Druglijn als het meest laagdrempelige aanspreekpunt voor riskant en 
problematisch gamen, zowel voor de gamer zelf als voor de omgeving, en als 
toeleider naar de hulpverlening.
- Op de DrugLijn-website kunnen jongeren en volwassenen een zelftest invullen om 
een inschatting te maken van hun gamegedrag
- VAD (en structurele partners) zet tot slot permanent in op 
deskundigheidsbevordering over verslaving en problematisch gamen en 
ondersteuning in de brede hulpverlening (verslavingszorg, bredere GGZ…). Dit 
onder meer via het VAD-vormingsaanbod. Er wordt blijvend ingezet op 
implementatie. Ook het up-to-date houden is een continue opdracht. 
- De Wegwijzer: hulpverlening aan problematische gamers biedt hulpverleners een 
leidraad voor de specifieke behandeling van problematisch gamen.
VAD biedt bovendien heel wat ondersteunende materialen voor professionelen aan 
over het thema gamen: de infofiche ‘Drugs ABC – Gamen’ en het ‘ dossier gamen’.
