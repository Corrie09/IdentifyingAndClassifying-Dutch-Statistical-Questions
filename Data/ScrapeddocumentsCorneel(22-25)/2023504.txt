title: Regionale luchthaven Deurne - Gebruik door privéjets
thema: Mobiliteit en Verkeer
pdf link: https://docs.vlaamsparlement.be/pfile?id=2023504
thema link: https://www.vlaamsparlement.be/parlementaire-documenten/schriftelijke-vragen/1784502
SCHRIFTELIJKE VRAAG
nr. 335 
van IMADE ANNOURI
datum: 4 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Regionale luchthaven Deurne  -  Gebruik door privéjets
Een studie uitgevoerd door het burgerplatform Vliegerplein in samenwerking met Transport 
& Environment over het gebruik van de regionale luchthaven van Deurne komt tot een 
aantal indrukwekkende resultaten. Ik citeer er een aantal:
-Ondanks een sluiting van zes weken in september en oktober 2022 kende het 
privévliegverkeer van en naar Antwerp Airport de afgelopen jaren een indrukwekkende 
groei, met in 2022 gemiddeld 25 procent meer vliegbewegingen per maand dan in 
2019. In augustus 2022 was er zelfs een toename met 63 procent ten opzichte van 
dezelfde maand in 2019.
-Een van de belangrijkste cijfers is de toename van het aandeel van privéjets ten 
opzichte van commerciële vliegtuigen. Voor elke commerciële vlucht vliegen er 3 
privévliegtuigen van een naar Antwerpen.
-De drie topbestemmingen zijn Cannes, Nice en, ik verzin het niet, Kortrijk.
-Het aantal binnenlandse privévluchten is in 2022 meer dan verdubbeld ten opzichte 
van 2019 (van 310 naar 655). Dus dagelijks vertrekken er in Antwerpen bijna 2 
vluchten naar bestemmingen in ons land.
-Van de 10 populairste routes liggen 6 bestemmingen op minder dan 500 kilometer van 
Antwerpen. In dat lijstje komen ook Brussel, Amsterdam en Parijs voor, steden 
waarvoor een alternatief per spoor perfect haalbaar is.
-Een duidelijke seizoenstrend is dat privéjets lang niet alleen voor zakelijke doeleinden 
worden gebruikt.
Uit een RTBF-rapportage over privévliegtuigen blijkt ook dat de beveiliging van de 
regionale luchthavens zo lek is als een zeef. Bagage wordt niet gecontroleerd en er is 
amper douanecontrole voor privévliegtuigen. Het contrast met passagiersvluchten kan niet 
groter zijn.
Privéjets zijn vaak vervuilender dan commerciële toestellen: ze zijn meestal ouder en de 
motoren zijn niet genormeerd. Privéluchtvaart doet alle klimaatinspanningen teniet: wie 
met een privéjet één enkele vlucht van Antwerpen naar pakweg Malaga doet, stoot 
evenveel uit als de gemiddelde Europeaan in een jaar.
Het zal de minister niet verrassen dat ik de groei van de privéluchtvaart in de luchthaven 
van Deurne problematisch vind. Dat de Vlaamse overheid met ons belastinggeld de 
plezierreisjes van een kleine, rijke minderheid subsidieert is onbegrijpelijk. De 
landingsrechten voor privéjets zijn spotgoedkoop in vergelijking met de buurlanden. De 
lawaaioverlast en luchtvervuiling krijgt de buurt er gratis bij. Het meest recente 
voortgangsrapport van het Vlaamse luchtbeleidsplan toont aan dat de luchtkwaliteit in 
Antwerpen ondermaats blijft. Woningen, scholen, sportterreinen, een psychiatrisch 
ziekenhuis, volkstuintjes: ze liggen allemaal letterlijk naast de luchthaven. Meer dan aan 
een subsidieslurpende, vuile en lawaaierige luchthaven is er nood aan groen en 
ademruimte.
1. Heeft de minister kennis genomen van de bevindingen uit de studie van 
Burgerplatform Vliegerplein en Transport & Environment? Wat is haar appreciatie 
hiervan?
2. Heeft de minister kennis genomen van de RTBF-rapportage (‘Investigation’) over 
privéjets? Wat is haar appreciatie hiervan?
3. Hoe kijkt de minister naar de groei van het privéjetverkeer op de regionale luchthaven 
van Antwerpen? En in het bijzonder naar de binnenlandse vluchten?
4. Hoe kijkt de minister naar de veiligheidsrisico's die privéluchtvaart meebrengt?
5. Is het verantwoord om het gebruik van eenmotorige vliegtuigen vanuit Antwerpen te 
blijven toestaan?
6. De groei van het luchtverkeer legt een grote druk op de ambities die zijn uitgesproken 
in het Vlaams Luchtbeleidsplan. Welke inspanningen zal de minister doen om de 
uitstoot van schadelijke stoffen aan regionale luchthavens te beperken?
7. Heeft de minister intussen al verder gewerkt aan het aanpassen van de 
landingsrechten, zoals gesuggereerd werd in de maatschappelijke kosten-
batenanalyse?
8. Eindhoven Airport wil fossiele privévluchten op de luchthaven vanaf 2026 verbieden. 
Wat vindt de minister van dat initiatief? Kan het als inspiratie dienen voor de Vlaamse 
regionale luchthavens?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 335 van 4 december 2023
van IMADE ANNOURI
1. Ik heb hiervan kennis genomen. Ik moet vaststellen dat conclusies die gemaakt 
worden ten dele gebaseerd zijn op foutieve analyses.
- Er is geen sprake van een “indrukwekkende groei” van het zakelijk verkeer op de 
Luchthaven Antwerpen. Men stelt bijvoorbeeld dat er in 2022 maar liefst 25% 
meer zakelijke bewegingen waren dan in 2019. Dit is onjuist: in 2022 waren er 
14.035 bewegingen van zakenjets, t.o.v. 14.389 in 2019. Dit is dus een daling 
met 2,5%. Er was wel een toename van het aantal trainingsbewegingen in 2022 
vergeleken met 2019. 
Ook de opsomming van geldstromen naar de Luchthaven Antwerpen (cf. tabel 1 in de 
studie van Vliegerplein) vertoont fouten. 
- Men stelt dat de bijdrage van de luchthaven aan de regionale werkgelegenheid en 
de toegevoegde waarde niet significant lijken te zijn. Ik verwijs dienaangaande 
naar de cijfers van de Nationale Bank van België in haar rapport van 2017:
oToegevoegde waarde: 85,2 mln EUR op jaarbasis (waarvan 35,1 mln EUR 
directe toegevoegde waarde en 50,0 mln EUR indirecte toegevoegde 
waarde)
oWerkgelegenheid: 1.090 VTE op jaarbasis (waarvan 435 VTE directe 
werkgelegenheid en 655 VTE indirecte werkgelegenheid)
Niettegenstaande deze bemerkingen, ben ik er wel van overtuigd dat de 
luchtvaartsector sterk moet inzetten op duurzaamheid en innovatie. Dat is ook de 
richting die de Vlaamse Regering uit wil. Deze werd bepaald in de visienota die eind 
2022 werd goedgekeurd. Vlaanderen wil het voortouw nemen in de duurzame transitie 
naar een groenere luchtvaart. Dit kan onder andere bewerkstelligd worden door in te 
zetten op een diversificatie van de tarieven in functie van emissies en geluid, door 
SAF en e-fuels aan te bieden en door elektrisch vliegen te stimuleren. De toekenning 
van een nieuwe omgevingsvergunning kan een geschikte aanleiding vormen om 
verder in te zetten op lange termijnmaatregelen inzake innovatie en duurzaamheid. 
2. Ik heb kennis genomen van de RTBF-reportage. Ik noteer de aandacht voor de milieu- 
en klimaatimpact van privézakenvluchten en de aandacht voor 
veiligheidsaangelegenheden.
Ik stel tegelijkertijd vast dat er positieve signalen vanuit de sector van de 
zakenluchtvaart komen, zoals de ambitie om tegen 2050 koolstofneutraal te worden. 
De verduurzaming van deze sector kan onder andere bewerkstelligd worden door in 
te zetten op een diversificatie van de tarieven in functie van emissies en geluid, door 
SAF en e-fuels aan te bieden en door elektrisch vliegen te stimuleren.
3. Op de Luchthaven Antwerpen is het aantal zakenvluchten in de afgelopen jaren als 
volgt geëvolueerd:
2015 14.688
2016 14.118
2017 14.118
2018 14.252
2019 14.389
2020 9.548
2021 13.133
2022 14.035
Er is dus geen sprake van een groei t.o.v. 2019. 
In 2022 bleef het aantal binnenlandse vluchten met zakenjets beperkt tot 600. Het 
betreft in sterke mate positioneringsvluchten. 
4. Ik ga ervan uit dat er in de vraag wordt verwezen naar de luchthavenbeveiliging, en 
niet naar de luchtvaartveiligheid.
De Luchthaven Antwerpen beschikt over twee zones aan luchtzijde, waarvoor 
specifieke EU-reglementering en eigen beveiligingsmaatregelen gelden.
De Europees gecertificeerde luchthavens (waaronder de Luchthaven Antwerpen) 
dienen beveiligingsreglementering na te leven en hierop wordt middels audits en 
inspecties toegezien door de nationale bevoegde autoriteit (het Directoraat Generaal 
Luchtvaart) en door de Europese Commissie.
De Luchthaven Antwerpen beschikt over een goedgekeurd beveiligingsplan.
Er is in de luchthaven permanente aanwezigheid van de Douane en de Federale politie 
gedurende de openingsuren. 
5. Wat betreft het eventuele veiligheidsrisico dat de luchtvaart met zich meebrengt en 
het gebruik van eenmotorige vliegtuigen, wil ik verduidelijken dat dit niet onder mijn 
bevoegdheid valt. 
Alle vliegtuigen die gebruikmaken van de Luchthaven Antwerpen beschikken over een 
geldig luchtwaardigheidsattest. Deze attesten worden afgeleverd door het federale 
Directoraat Generaal Luchtvaart. Eenmotorige toestellen zijn evenzeer gecertificeerd 
door deze autoriteit. 
6-7.Duurzaamheid vormt een van de kernelementen in de strategische visie voor de 
Vlaamse regionale luchthavens. 
De LEM Antwerpen is reeds aan de slag gegaan met een aantal voorstellen, zoals het 
differentiëren van de landingsrechten in functie van emissies en geluid. De LEM 
overweegt een aanpassing van haar tariefstructuur door te voeren in de loop van 
2024. Hierdoor wordt de inzet van milieuvriendelijke toestellen gestimuleerd via de 
prijszetting. Ook de inzet van duurzame vliegtuigbrandstoffen en het stimuleren van 
elektrische zakenvliegtuigen kunnen in de komende jaren een positieve impact 
hebben op milieu en klimaat.
8. Eindhoven Airport opereert op een andere schaal en volgens een ander businessmodel 
dan de Luchthaven Antwerpen: in 2022 werden er via deze luchthaven 6,3 miljoen 
passagiers vervoerd, versus 240.000 passagiers via de Luchthaven Antwerpen. 
Eindhoven Airport richt zich op een ander marktsegment. Zakelijk verkeer is van 
minder van belang voor deze luchthaven. 
De LEM Antwerpen is vragende partij om SAF te kunnen aanbieden aan haar klanten. 
Momenteel is er in Vlaanderen nog geen lokale productie van SAF’s.
