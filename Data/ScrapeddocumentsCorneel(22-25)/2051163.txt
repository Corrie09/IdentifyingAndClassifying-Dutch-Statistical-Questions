title: Hannah Arendt Instituut - 'Facts to Act'-festival
thema: Gelijke kansen
pdf link: https://docs.vlaamsparlement.be/pfile?id=2051163
thema link: https://www.vlaamsparlement.be/parlementaire-documenten/schriftelijke-vragen/1806400
SCHRIFTELIJKE VRAAG
nr. 149
van SAM VAN ROOY
datum: 26 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Hannah Arendt Instituut  -  'Facts to Act'-festival
Het Hannah Arendt Instituut organiseert van 18 tot 20 april opnieuw het ‘Facts to Act’-
festival “rond de wetenschappelijke onderbouwing van oplossingen voor maatschappelijke 
problemen”. Op vrijdag 19 april zal de Vlaamse overheid burgemeesters “vanuit alle 
hoeken van Europa” uitnodigen. Het thema van die dag is de aanpak van diversiteit bij 
lokale besturen, en het congres wordt georganiseerd door het Agentschap Binnenlands 
Bestuur (ABB).
1. Naar welke burgemeesters precies wordt een uitnodiging gestuurd? Zal erop worden 
toegezien dat men burgemeesters van elke politiek-ideologische strekking uitnodigt?
2. Welk budget maakte de Vlaamse overheid vrij voor dit ‘Facts to Act’-festival? Welk 
budget werd bij het Agentschap Binnenlands Bestuur vrijgemaakt voor de organisatie 
van het congres op 19 april?
3. Welke andere werkings- en projectsubsidies mocht het Hannah Arendt Instituut in 
2023 en 2024 ontvangen, en welke staan nog gepland? Wat wordt/werd precies 
onderzocht bij de gesubsidieerde projecten of wat was het doel, wat is/was de looptijd 
ervan en welke resultaten kwamen naar boven in de reeds afgeronde projecten? Welke 
maatregelen/initiatieven zal de minister desgevallend nemen naar aanleiding hiervan?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 149 van 26 februari 2024
van SAM VAN ROOY
Voor dit evenement worden zowel nationale als internationale burgemeesters uitgenodigd. 
alle Vlaamse burgemeesters  zijn uitgenodigd. Op die manier wordt toegezien dat 
burgemeester van alle ideologische strekkingen kunnen participeren. Europese en 
internationale burgemeesters en steden worden  bereikt via onder meer de internationale 
netwerken van steden en gemeenten en nationale contactpunten. 
1. Het congres van het Agentschap Binnenlands Bestuur (ABB) op 19 april wordt 
georganiseerd in het kader van het EU-voorzitterschap. ABB voorziet een budget van 
187.900 euro voor de werkingskosten van het evenement. De Vlaamse overheid 
voorziet geen  subsidies voor het Facts to Act festival dat vanuit het Hannah Arendt 
Instituut wordt georganiseerd. 
2. Het Hannah Arendt Instituut ontvangt vanuit de Vlaamse overheid enkel subsidies voor  
het project 'PolarProf’. Dat project voorziet in het opzetten van leertrajecten en -
netwerken voor lokale besturen in de aanpak van online en offline polarisatie, 
desinformatie en haatspraak’ dat in 2021 werd goedgekeurd wordt uitgekeerd in drie 
voorschotten van 241.560 euro en een saldo. In 2023 werd dus het tweede voorschot 
van 241.560 euro uitbetaald en in 2024 zal het derde voorschot worden uitbetaald. Het 
project loopt nog tot 31 december 2024. Het project heeft tot doel gemeenten te 
ondersteunen bij de opmaak van een actieplan rond schadelijke polarisatie, haatspraak 
en desinformatie. Dit zowel online als offline. Daartoe organiseert het Hannah Arendt 
Instituut (regionale) actiedagen en inspiratiedagen, en wordt via de Arendt Academy 
een online lessenpakket en een digitaal uitwisselingsplatform aangeboden. Gemeenten 
kunnen ook begeleiding op maat vragen om verdiepend met de aangeboden 
ondersteuning aan de slag te gaan. 
Het gaat om een tijdelijk project. Na afloop van het project blijven de ontwikkelde 
vormingspakketten en het digitaal uitwisselingsplatform beschikbaar op de Arendt 
Academy. 
