title: Onlinehulpplatformen en -hulpverlening - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2030640
thema link: https://www.vlaamsparlement.be/parlementaire-documenten/schriftelijke-vragen/1791946
SCHRIFTELIJKE VRAAG
nr. 162
van BRECHT WARNEZ
datum: 5 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Onlinehulpplatformen en -hulpverlening  -  Stand van zaken
Onlinehulpplatformen blijven een belangrijk instrument om het mentaal welzijn van 
burgers, zeker van de meest kwetsbare groepen in de samenleving, te waarborgen en te 
ondersteunen. De vlotte bereikbaarheid van onlinehulpplatformen is dus noodzakelijk. 
Dergelijke platformen bieden een goede ondersteuning aan diegenen die nog steeds 
gevolgen ondervinden van de crisissen, maar kunnen ook bij volgende crisissen de nodige 
mentale hulp bieden aan zij die het nodig hebben.   
Hulpplatformen hebben vaak hun eigen specialiteit, zoals de zelfmoordlijn, de druglijn en 
1712. Inzicht in de werking van die platformen kan richtinggevend zijn voor de manier 
waarop onlinehulpdiensten in de toekomst worden ingezet. In 2020-2021 werden de 
verschillende online hulpprogramma’s geïntegreerd in het OnlinePsyHulp platform. Op die 
manier kunnen hulpverleners alle modules en oefeningen aan alle cliënten aanbieden, wat 
meer personalisatie in het hulpaanbod mogelijk maakt, ook bij blended hulp. 
Concrete instrumenten die worden aangeboden door deze hulpplatformen om mensen te 
helpen en weerbaarder te maken zijn bijvoorbeeld de doorverwijzing naar gespecialiseerde 
hulpverlening of onlinezelfhulp. Om de doorverwijzing naar elkaar zo efficiënt mogelijk te 
maken, is het noodzakelijk om op de hoogte te zijn van elkaars werking. Die informatie 
uitwisselen gebeurt via structureel overleg. Om een gemakkelijke toegang te verzekeren, 
is het aangewezen de doorverwijzing laagdrempelig te houden en te optimaliseren. Een 
doorverwijzing is namelijk al een bijkomende stap die door een persoon moet worden 
gezet. Vermits het volgen van de doorverwijzing de verdere hulp faciliteert, moet die ook 
zo gemakkelijk mogelijk worden gemaakt.
Graag alle data in Excel ter beschikking stellen.
In opvolging van mijn schriftelijke vragen nr. 259 van 22 december 2022 en nr. 713 van 
12 juli 2022 heb ik de volgende vragen.
1. Wat betreft de online hulpplatformen:
a) Hoeveel bezoekers en unieke bezoekers trokken de onlinehulpplatformen 
gedurende de periode juli 2020 tot heden? Graag een overzicht in Excel per maand 
per platform: alcoholhulp.be; cannabishulp.be; drughulp.be; gokhulp.be; 
depressiehulp.be …
b) Hoe verhouden deze cijfers zich tot de aantallen gedurende dezelfde periode in 
dezelfde referentieperiode in 2022?
I.Indien een verschil werd gemeten, hoe evalueert de minister dat?
II.Heeft de minister al een verklaring voor de geleidelijke stijging van het aantal 
bezoekers bij Gokhulp na het beëindigen van de coronamaatregelen? Zo ja, 
welke maatregelen, volgend uit deze verklaring, neemt de minister om een 
stijging bij toekomstige crisissen te vermijden?
III.Werd de campagne omtrent Depressiehulp, die gepland stond voor 
september 2022, inmiddels uitgevoerd?
1) Op welke manier probeerde de minister deze kwetsbare doelgroep te 
bereiken?
2) Wat zijn de resultaten van de campagne?
2. a) Hoeveel bezoekers en unieke bezoekers had De Druglijn gedurende de periode 1 
januari 2021 tot heden? Graag een overzicht in Excel per maand, per kanaal.
b) Hoe verhouden de recente cijfers zich tot de aantallen gedurende dezelfde periode 
in 2022?
i. Indien een groot verschil werd gemeten, hoe evalueert de minister daat?
ii. Moet het aantal uren permanentie met betrekking tot chatgesprekken niet 
worden uitgebreid, nu blijkt dat het aantal chatgesprekken sterk toeneemt? 
Zo ja, dan brengt het uitbreiden van het aantal uren permanentie uiteraard 
extra kosten met zich mee alsook de nood aan extra vrijwilligers of 
personeel. Welk budget kan de minister hiervoor vrijmaken in de 
begroting?
3. Hoeveel bezoekers en unieke bezoekers heeft het OnlinePsyHulp platform sinds de 
oprichting ervan in 2020-2021? 
a) Graag een overzicht in Excel per maand met onderscheid tussen hulpzoekers en 
organisaties.
b) Hoe evalueert de minister deze cijfers? Plant ze bijsturingen?
4. Heeft de minister zicht op hoe het implementatietraject om zorgaanbieders in het 
brede werkveld te ondersteunen in het gebruik van online 
hulpverleningsmogelijkheden, dat werd opgestart met onder andere de KULeuven, 
loopt? 
a) Wat zijn de reacties van de zorgaanbieders in het brede werkveld op de verkregen 
steun?
b) Zijn er bezorgdheden vanuit de zorgaanbieders waaraan de minister tegemoet zal 
komen? Zo ja, graag plan van aanpak met timing en budget.
5. Hoe evalueert de minister de uitvoering van de nieuwe overeenkomst met het centrum 
voor geestelijke gezondheidszorg omtrent onlinehulpverlening tot op heden?
a) Welk budget werd in 2023 vrijgemaakt voor de uitvoering van de overeenkomst?
b) Wat zijn voor de minister de belangrijkste elementen en doelstellingen in de 
overeenkomst?
c) Welke stappen heeft de minister al ondernomen om een nieuwe overeenkomst te 
sluiten met het centrum voor geestelijke gezondheidszorg omtrent 
onlinehulpverlening voor de periode na 2022-2023? Heeft de minister al zicht op 
de inhoud van deze nieuwe overeenkomst?
d) Wat zijn de resultaten van het onderzoek dat door de CGG-kwaliteitsmedewerker 
werd gevoerd met betrekking tot de meerwaarde van het inzetten van online 
hulpverleningstools in bijvoorbeeld de eventuele wachttijd, als zelfevaluatie-
instrument, enzovoort voor de hun verschillende werkingen? Hoe gaat de minister 
met deze resultaten verder aan de slag? 
6. Wat zijn de resultaten van de effectmeting van Blended Care op de kwaliteit en 
toegankelijkheid van zorg uitgevoerd door de Artevelde Hogeschool?
7. Welke stappen heeft de minister al ondernomen om de opleiding van nieuwe 
vrijwilligers van de Druglijnwerking te vernieuwen? Is er inmiddels een aanvang 
genomen om het zelfhulpprogramma DASH grondig te updaten?
Zo ja, wat zijn hierbij de belangrijkste wijzigingen? 
Zo niet, wat is het plan van aanpak en de timing?
8. Heeft de minister een overzicht van de doorverwijzingen die door elk kanaal werden 
uitgevoerd tijdens de jaren 2020, 2021 en 2022? Gelieve een overzicht te verschaffen, 
ook als de cijfers al zijn gegeven, per maand per kanaal en naar welke instantie telkens 
werd doorverwezen in Excel. De kanalen waarvan de cijfers worden gevraagd zijn:
a) De Druglijn;
b) Tele-Onthaal;
c) 1712. 
9. Hoe evalueert de minister in het algemeen de huidige visie, werking en uitdagingen 
voor de online hulpplatformen? Welke belangrijke aandachtspunten en uitdagingen 
ziet ze voor de toekomst?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 162 van 5 januari 2024
van BRECHT WARNEZ
1. a. In totaal werden alle hulpwebsites samen 6.959.085 maal bezocht, met 4.808.746 
unieke bezoeken. Deze aanzienlijke aantallen zijn een krachtige indicatie voor het 
belang van de werking. Voor het gevraagde gedetailleerd overzicht per maand per 
platform verwijs ik naar de tabel in bijlage.
b. Bij het overlopen van de globale cijfers 2020 tot 2023 zien we zoals steeds 
fluctuaties in de bezoekersaantallen. Vanaf juni-juli 2021 zien we een relatieve 
daling bij alle hulpwebsites. Deze daling valt samen met het beëindigen van de 
Coronamaatregelen. Uitgezonderd bij Gokhulp, waarbij er net een geleidelijke 
stijging optrad in die periode (zie ook verder). 
Daarnaast hebben we over het algemeen te maken met te verwachten normale 
fluctuaties in de bezoekersaantallen die we ook in de jaren voordien konden 
opmerken.
b. I. Bij Alcoholhulp merken we een dalende trend op vanaf 2022, die we niet 
onmiddellijk kunnen verklaren. Alcoholhulp blijft wel veruit het grootste aandeel 
registraties voor zelfhulp en begeleiding voor haar rekening nemen, namelijk 
7.242 voor 2020-2023. Positief geïnterpreteerd zou deze daling kunnen 
samengaan met het dalend alcoholgebruik in de populatie de laatste jaren, zoals 
ook de cijfers van de VAD suggereren ( https://www.vad.be/assets/factsheet-
alcohol). Het is echter niet zo dat hulpzoekers die zich aanmelden bij Alcoholhulp 
‘lichtere’ problemen ondervinden. Bij de overgrote meerderheid gaat het om 
ernstige tot zeer ernstige problematieken die doorgaans al meerdere jaren 
aanslepen.
Bij Cannabishulp zien we een dalende trend vanaf 2021, die zich enigszins 
herstelt in 2023. Mogelijk is het feit dat het hulpaanbod voor Cannabishulp en 
Drughulp samengevoegd werd in 2021 de aanleiding tot de daling. In 2023 werd 
het aanbod van Cannabishulp terug losgemaakt van Drughulp. Bij Drughulp 
blijven de cijfers ongeveer constant over de jaren heen. 
Bij Depressiehulp gaat het om licht dalende aantallen van 2020 tot 2022, maar 
weer een stijging in 2023; zie ook antwoord op vraag 1.b) III.
II. Bij Gokhulp merken we een stijging in de bezoekersaantallen vanaf 2021, die 
echter weer wat afgetopt wordt in 2023. De stijging in 2021 en 2022 kan mogelijk 
samenhangen met het feit dat gokproblemen meer aandacht kregen in de pers, 
naar aanleiding van de veranderde wetgeving. Dit dient verder opgevolgd 
worden, zowel via het monitoren van aantal bezoekers op het 
onlinehulpplatform, als via onderzoek en de instroom bij andere 
hulpverleningsvormen voor deze doelgroep.
III. 1. Campagnes via social media (Facebook en ondertussen ook Instagram) 
hebben steeds een zichtbaar effect op het aantal bezoekers. Dit was ook 
duidelijk het geval bij Depressiehulp in mei en oktober van 2022. De 
campagne september-oktober 2022 die voornamelijk tijdens oktober liep 
beoogde twee doelen: bewustwording rond depressie (voor zichzelf of de 
omgeving) en toeleiding naar de Depressiehulp website. Campagnes voor 
Angsthulp werden op gelijkaardige manier opgezet, in juni en september 
2023.
2. Rond Depressiehulp leverden de campagnes volgende resultaten op:
•Bewustwording: 133.088 mensen werden bereikt, wat wil zeggen dat ze 
de advertenties effectief in hun tijdslijn gezien hebben bij het scrollen. 
Waarbij het ‘engagement’ (likes, reshares, volgen van onze 
facebookpagina of commentaren geven) 16.826 bedroeg.
•Depressiehulp website: 129.015 mensen werden bereikt, waarbij 7.779 
mensen de website effectief bezochten. Als gevolg hiervan nam ook het 
aantal zelftests en registraties toe.
De campagnes voor Angsthulp in juni en september 2023 hadden eveneens 
effect op de bezoekersaantallen. In juni werden 149.394 mensen bereikt, 
wat dus wil zeggen dat ze de advertenties effectief in hun tijdslijn gezien 
hebben. Er werd 11.348 maal op links geklikt (die verwezen naar artikels op 
Facebook of de website en naar de zelftest op de website). In september 
werden 150.484 mensen bereikt, en bezochten 7.000 mensen de website 
(links naar de zelftest en de begeleiding). 
Volgens de social media experte die de campagnes opzet is het opvallend 
dat tijdens de laatste jaren eenvoudige en liefst visuele boodschappen (korte 
video’s) het beter doen dan onderbouwde artikels (wat niet wil zeggen dat 
deze laatste zinloos zijn). Volgens A/B testing (het vergelijken van 2 
gelijkaardige advertenties die op enkele elementen van elkaar verschillen) 
scoren ook positieve boodschappen met een licht kleurenpalet beter dan 
boodschappen die meer ‘ernstig’ overkomen met een donker kleurenpalet. 
Zowel voor Depressiehulp als Angsthulp is het ook opvallend dat aanzienlijk 
meer vrouwen dan mannen zich aangesproken voelen door de campagnes. 
Volgens de eerste resultaten bij een lopende campagne voor OnlinePsyHulp-
jongeren zou de verdeling daar veel gelijkmatiger zijn.
Rond de verslavingswebsites hebben we de voorbije periode geen specifieke 
campagnes gevoerd. Dit staat op de agenda bij hun vernieuwing.
2. a. De tabel in het Excel-bestand dat als bijlage toegevoegd is, geeft een overzicht van 
de cijfers per maand. De webcijfers voor de tweede jaarhelft van 2023 zijn nog niet 
beschikbaar. Ook voor andere data (zie verder) zijn nog niet alle gegevens 
verwerkt. 
Sprekender nog dan het aantal bezoeken van de website, is het aantal vragen dat 
aan de Druglijn gesteld wordt, via de drie beschikbare kanalen: telefoon, mail en 
chat. Die cijfers zijn beschikbaar tot en met 2022, maar nog niet voor 2023. Deze 
cijfers vindt u ook in het Excel-bestand als bijlage. De stijging in het totaal aantal 
vragen aan de lijn zette zich in 2022 verder. Het nam van 7.985 in 2021 toe tot 
8.525 in 2022. Het aantal mailvragen viel met 5% terug, maar het aantal 
telefoongesprekken en chatgesprekken steeg met respectievelijk 3% en 29%. 
Een ander belangrijk aanbod van de Druglijn, zijn de online zelftests en kennistests 
op de website. Deze werden in 2022 minder afgelegd dan in 2021 maar worden op 
jaarbasis nog steeds door vele tienduizenden mensen afgelegd. De Excel-tabel als 
bijlage geeft weer hoeveel tests er volledig afgewerkt werden.
Tot slot is het zelfhulpprogramma DASH een belangrijk deel van het 
onlinehulpaanbod van De Druglijn. Die kende in 2022 eveneens een lichte daling in 
het gebruik, maar minder uitgesproken dan bij de kennis- en zelftests. De concrete 
cijfers vindt u in de Excel-tabel als bijlage.  
b. Wat de Druglijnwebsite betreft en op jaarbasis bekeken, deed zich na een daling in 
2021 een stijging met 15% voor in 2022. Voor 2023 zijn nog geen jaarcijfers 
bekend, maar op basis van de eerste jaarhelft lijkt het aantal bezoekers stabiel te 
blijven. 
Daar staat tegenover dat het aantal afgelegde kennis- en zelftesten en het aantal 
deelnemers aan DASH een daling kende over 2021-2022. 
In het beantwoordwerk aan de lijn – via telefoon, mail en chat – merkte De Druglijn 
een aanhoudende stijging. Met name het aantal chatgesprekken bleef in 2022 
toenemen.
I. De cijfers van de Druglijnwebsite illustreren dat deze voor de burger de 
referentie blijft voor betrouwbare informatie omtrent alcohol, illegale drugs, 
psychoactieve medicatie, gokken en overmatig gamen. De website speelt ook 
een belangrijke rol in het toeleiden naar online vroeginterventietools zoals de 
kennis- en zelftest en online zelfhulpmodule. Bij uitbreiding is de site het 
platform langs waar men contact neemt met de Druglijn. Zowel het aantal 
websitebezoeken als aantal contactnames met de lijn kenden in 2022 een 
toename, wat de relevantie van De Druglijn bevestigt. Omwille van dit belang 
ging in oktober 2023 een volledig vernieuwde Druglijnwebsite online.
II. De Druglijn  voerde in het voorbije jaar een tussentijdse evaluatie uit van de 
bijkomende investering in De Druglijn die de voorbije jaren werd toegekend om 
met name de chatservice en de ruimere werking te versterken. Uit die evaluatie 
blijkt dat de bereikbaarheid een verbeterpunt bleef maar dat daar best kon aan 
worden tegemoet gekomen via een versterking van de beantwoordcapaciteit 
eerder dan via een uitbreiding van het aantal uren. In november 2023 werd 
150.000 euro uitgetrokken om de Druglijn te versterken en deze bereikbaarheid 
te vergroten zodat de lijn haar rol kan blijven waarmaken als eerste 
aanspreekpunt.
3. a. Zoals u ongetwijfeld weet valt de website OnlinePsyHulp.be niet samen met het 
OPH-platform. Het platform, waar de zelfhulp en de begeleiding plaatsvindt, zit 
‘achter de schermen’ en is enkel toegankelijk na registratie. 
OnlinePsyHulp.be is de publieke informatieve website. Die bestaat uit 2 delen: 
informatie voor hulpzoekers en informatie voor organisaties. In de Excel in bijlage 
ziet u een overzicht van de bezoekersaantallen en de pageviews. 
De bezoekersaantallen worden enkel globaal gemeten voor de hele website. Maar 
het aantal pageviews geeft een indicatie over hoeveel elk gedeelte bezocht werd. 
Deze verschillende pageviews zijn enkel beschikbaar vanaf mei 2022, aangezien de 
website voordien een ‘one-pager’ was.
De pageviews van ‘hulpzoekers’ zijn niet noodzakelijk echte hulpzoekers. Uit 
rechtstreekse contacten en e-mails weten we dat professionelen die niet bekend 
zijn met OPH evenzeer deze pagina frequent bezoeken.
In het gedeelte voor hulpzoekers wordt een overzicht geboden van alle onlinehulp 
websites die deel uitmaken van het platform (Alcoholhulp, Depressiehulp, etc.). Via 
links worden bezoekers verwezen naar de aanmeldingspagina’s voor zelfhulp en 
begeleiding op de respectievelijke  publieke websites. Registraties gebeuren dus 
niet op de OPH website zelf. 
In het gedeelte voor organisaties wordt (beknopt) informatie geboden over het 
social profit aanbod in het kader van implementatie van blended hulp voor de brede 
GGZ als uithangbord, in de eerste plaats gericht op organisaties en zelfstandigen. 
b. We willen, naast het actueel houden van het aanbod voor de hulpzoeker vooral 
inzetten op het ontsluiten van wat er is. Het is daarom vooral het gedeelte voor 
organisaties dat in 2024-2025 verder uitgebouwd en meer gebruikt zal worden voor 
bekendmaking/promotie in de GGZ sector. De uitbouw betreft in eerste instantie 
verduidelijking van de werkwijze, de voorwaarden waaraan organisaties moeten 
voldoen, de kostprijs, etc.; maar ook het meer zichtbaar maken van huidige 
partners en lopende projecten. 
Daarnaast voorzien we voor deze website de toevoeging van een blogsysteem met 
nieuwsberichten, informatieve artikels en verwijzingen naar wetenschappelijk 
onderzoek. Dit past in het streven om te evolueren naar OPH als ‘kenniscentrum’, 
dit in nauwe samenwerking met universiteiten, hogescholen en Onlinehulp-
Vlaanderen.
4. a. De subsidie aan CGG De Kempen voor onlinehulpverlening, voor de periode 2022-
2023, had als doelstelling dat er een social profit model diende ontwikkeld te 
worden. In eerste fase werd sterk geïnvesteerd, zowel inhoudelijk als financieel, in 
de uitbouw van de aparte websites en in het OnlinePsyHulp-platform, waarbij ook 
externe hulpverleners de oefeningen en modules op maat blended kunnen inzetten 
in hulpverleningstrajecten. In 2023 werd het juridisch traject afgerond en werd het 
social profit model gelanceerd.  Essentieel hierbij is de keuze om de licenties relatief 
laag te prijzen, maar wel te koppelen aan verplichte betalende vormings- en 
uitwisselingstrajecten, met het oog op kwaliteitsbewaking.  Gelijktijdig werd ingezet 
op bekendmaking aan de hand van het pilootproject met het 
studentengezondheidscentrum van de KULeuven en voorstellingsmomenten, vooral 
bij studentenvoorzieningen, netwerken geestelijke gezondheid en een aantal 
geïnteresseerde voorzieningen/partners (initiatieven beschut wonen, psychiatrische 
ziekenhuizen, eerstelijnspsychologen, eerstelijnszones, lokale besturen …). De 
eerste verkochte licenties/vormingstrajecten zijn hier ook aan gekoppeld. Er is dus 
duidelijk interesse uit brede hoek. De drempel tot aankopen van licenties en 
vormingstrajecten blijft wel bestaan. Hierbij speelt de financiële drempel een rol, 
maar tegelijk blijkt ook de nood aan change management op de werkvloer richting 
blended hulpverlening nog steeds groot. Vanuit het pilootproject zijn de 
hulpverleners die ermee aan de slag zijn enthousiast over de mogelijkheden van 
het platform en van blended hulpverlening.
b. De gesprekken met het oog op de opmaak van een nieuwe subsidieovereenkomst 
voor de periode 2024-2025 zijn nog niet definitief afgerond. De nadruk zal 
waarschijnlijk liggen op het systematisch bereiken van bepaalde deelsectoren of 
organisaties. Tegelijk wordt verder werk gemaakt van de koppeling met het EPD 
(elektronisch patiëntendossier). Geïnteresseerde voorzieningen kunnen ook 
intekenen op het aanbod en er zullen open informatiesessies voor organisaties en 
voor zelfstandige psychologen georganiseerd worden.
5. a. Naast de subsidies voor onlinehulpverlening, wordt ook het project ‘blended 
hulpverlening’ gesubsidieerd specifiek voor de Centra voor Geestelijke 
Gezondheidszorg (CGG). Deze subsidieperiode startte op 1 oktober 2021 en loopt 
tot en met 30 juni 2024. Voor deze subsidieperiode werd 248.000 euro vrijgemaakt. 
Op jaarbasis betekent dit dus een investering van 93.000 euro.
b. De middelen worden aangewend om relevante tools te bundelen en dit te matchen 
aan de behoefte van de CGG om te integreren in hun zorgaanbod. Ook voor vorming 
en intervisie zodat de CGG-medewerkers steeds meer vertrouwd raken met de 
mogelijkheden van online en blended hulpverlening, zodat dit (waar zinvol) zijn plek 
kan verwerven in het behandelplan van de zorggebruiker. Zo zetten de meeste CGG 
nu reeds onlinehulpverleningstools in bij de verschillende leeftijdsgroepen, bij de 
forensische en de verslavingswerking. Het digitale cliëntportaal van de CGG werd 
opnieuw geprogrammeerd, waardoor linken naar bijvoorbeeld Therapieland en 
depressiehulp.be werden gemaakt. En er werd onderzocht hoe blended 
hulpverlening zinvol kan worden ingezet terwijl men wacht op een gespecialiseerd 
behandelaanbod.
c. Voor 2024-2026 werd een nieuwe beheersovereenkomst opgesteld voor de CGG. 
Deze overeenkomst is het kader voor de reguliere financiering van de CGG. De 
overeenkomst 2024-2026 moet nog ter goedkeuring voorgelegd worden aan de 
Vlaamse Regering. Met de overeenkomst gaat ook een beleidsplan gepaard, waarin 
we als overheid zelf enkele belangrijke doelstellingen naar voor schuiven. Eén van 
deze doelstellingen is blended hulpverlening of het werken met online methodieken. 
De CGG formuleerden hierrond concrete doelstellingen die ze de komende drie jaar 
wensen te verwezenlijken, gaande van meer digitale geletterdheid bij al hun 
hulpverleners over het inzetten van online tools in de wachttijd en behandeling tot 
het gebruiken van online tools bij verschillende leeftijdsgroepen en het gebruik van 
virtual reality, enz. 
d. De effecten van het Actieplan blended hulpverlening werden in oktober 2023 door 
Howest bevraagd bij 15 van de 18 CGG  en men stelt alleen maar positieve evolutie 
vast op volgende punten:
- Meer CGG hebben een duidelijke visietekst over blended werken
- Meer CGG werken samen met andere CGG om online tools te integreren in hun 
aanbod
- Meer CGG hebben een aanbod online/blended hulp om mensen tijdens de 
wachttijd te ondersteunen. 
- Nieuwe medewerkers worden gevormd in het werken met online tools
Er zijn 6 CGG-medewerkers die intervisie begeleiden in hun eigen CGG en van 
daaruit trajecten opstarten in een ander CGG. Howest ondersteunt hun rol als 
externe intervisor.  
Hoe deze beleidsmaatregelen een impact hebben op het aantal cliëntcontacten dat 
online verloopt zal worden gemeten via het elektronisch patiëntendossier.  
We kunnen deze positieve evoluties alleen maar toejuichen.  
Op 18 april 2024 organiseert de Vlaamse overheid samen met de CGG en Zorgnet-
Icuro een studiedag blended hulpverlening.  Daar zal ook gesproken worden door 
een cliënt en hulpverlener over hun ervaring met het werken met online tools. 
Hogeschool Howest onderzoekt momenteel de impact van blended werken a.h.v. 
verschillende metingen op verschillende momenten tijdens deze 
onderzoeksperiode. Deze resultaten zullen eveneens op de studiedag gepresenteerd 
worden. Vier CGG zullen meer in detail toelichten hoe zij met specifieke 
doelstellingen (bijv. rond het inzetten van online tools in de wachttijd) aan de slag 
zijn gegaan.  
6. Het definitieve onderzoeksrapport is nog niet opgeleverd zoals u hierboven kan lezen. 
7. Zoals vermeld in het antwoord op schriftelijke vraag 261 dd 22 december 2022 werd 
in 2022 door De Druglijn de opleiding van nieuwe vrijwilligers herwerkt zodat deze 
meer inzet op online learning. Net zoals bij andere hulplijnen blijkt het werven van 
nieuwe vrijwilligers helaas een knelpunt. Daarom is in 2023 geen nieuwe equipe van 
vrijwilligers kunnen opgeleid worden. Alternatief wordt daarom momenteel ingezet op 
de individuele opleiding van geschikte kandidaten. Aanvullend wordt de piste verkend 
om in samenwerking met de masteropleiding psychologie van de VUB in de toekomst 
studenten in te schakelen in kader van de zogeheten ‘urban engaged praktijk’ waarbij 
voor het vak gespreksvoering studenten er kunnen voor kiezen om een engagement 
bij de Druglijn aan te gaan. Op voorwaarde dat er voldoende kandidaten zijn, zal VAD 
in het voorjaar 2023 een nieuwe groep opleiden via deze nieuwe vorm die meer inzet 
op online learning.
Ook al zijn er nog geen definitieve cijfers voor 2023 voorhanden, lijkt het erop dat de 
zelfhulpmodule in het voorbije jaar door een toenemend aantal mensen gebruikt werd. 
Dat lijkt de relevantie van online zelfhulp te bevestigen. Zoals voorzien werd in de loop 
van 2023 een nieuwe demo online geplaatst. Die is drempelverlagend bedoeld en laat 
de geïnteresseerde gebruiker toe om eerst kennis te maken met de tool alvorens zich 
aan te melden. Initieel werd voorzien om deze eerder in 2023 online te plaatsen maar 
door vertraging bij het online gaan van de nieuwe Druglijn-website werd dit pas na 
oktober mogelijk.
De Druglijn blijft geschikte kandidaten tot nader order de kans bieden om zich te 
engageren als vrijwilliger. Afhankelijk van het aantal nieuwe kandidaten zullen zij 
individueel of in groep opgeleid worden. Gezien de moeilijke werving, wordt in 2024 
een denkoefening gepland rond de randvoorwaarden voor het inzetten van vrijwilligers 
in de Druglijn.
Wat de grondige update van DASH betreft, is in het voorbije jaar gebleken dat dit een 
aanzienlijke ICT-ontwikkelingskost zou meebrengen wat maakt dat in combinatie met 
de stijgende loonkost de voorziene middelen binnen het relanceplan Veerkracht niet 
zouden volstaan. Alternatief wordt bekeken hoe met een beperkt budget in 2024 een 
herwerking kan uitgevoerd worden die vooral de gebruiksvriendelijkheid ten goede 
komt.
8. a. Het Excel-bestand in bijlage geeft een overzicht van de doorverwijzingen door de 
Druglijn (VAD) voor 2020, 2021 en 2022. 
De daarin vermelde cijfers voor 2020 en 2021 werden reeds bezorgd in antwoord 
op respectievelijk schriftelijke vragen nr. 177 dd. 20 december 2021 en nr. 259 dd. 
22 december 2022.
In 2022 werd op jaarbasis in de 8.525 contacten met de lijn door de oproepers zelf 
in totaal 3.110 keer gevraagd naar een doorverwijzing (35% van alle contacten). 
Dat is een afname tegenover de 41% in 2021.
Doorverwijzen is een van de kerntaken van De Druglijn en omdat de mogelijkheden 
qua hulpverlening bij de burger niet altijd even goed gekend zijn, wordt in de 
praktijk veel vaker doorverwezen dan wanneer de oproepers er zelf nadrukkelijk 
naar vragen. Dat maakt dat in 2022 in 61% van alle contacten een of meerdere 
doorverwijzingen plaatsvond. 
Samen was dat goed voor 5.199 contacten waarin naar 7.214 instanties werd 
verwezen. Dat is een toename ten opzichte van 2021 maar dient wel afgezet te 
worden tegenover de toename in het aantal contacten met de lijn ten opzichte van 
2021 (n=540).
b. Het Excel-bestand in bijlage geeft een overzicht van de doorverwijzingen door Tele-
Onthaal voor 2020, 2021 en 2022. Graag geef ik enige toelichting bij deze cijfers: 
Tele-Onthaal beluistert het verhaal van de oproeper. Oproepers verwachten zelden 
een ‘concrete’ oplossing voor hun probleem. Tele-Onthaal biedt oproepers 
mogelijkheden aan waar iemand het antwoord op een vraag kan vinden, ze bieden 
zelf geen plan of opvolging aan, waardoor de verantwoordelijkheid bij de oproeper 
ligt. Omwille van het eenmalig en anoniem contact heeft Tele-Onthaal geen zicht 
op het aantal oproepers die effectief contact nemen met de organisatie of dienst 
waar naar doorverwezen wordt. Dit geldt ook omgekeerd: er worden geen gegevens 
of feedback teruggekoppeld naar Tele-Onthaal.   
c. Het Excel-bestand in bijlage geeft een overzicht van de doorverwijzingen door de 
hulplijn 1712 voor 2020, 2021 en 2022. De cijfers van doorverwijzingen worden 
niet weergegeven per maand. 
9. Laat mij eerst stilstaan bij wat ik als erg positief evalueer. Door zijn laagdrempeligheid 
heeft onlinehulp veel potentieel, ook ten aanzien van moeilijk bereikbare doelgroepen.
Tijdens de coronacrisis hebben onlinehulpplatformen bijkomend hun nut bewezen, 
doordat fysieke hulpverlening niet mogelijk was. Burgers konden hun verhaal of 
hulpvraag kwijt langs deze weg. Maar ook op vandaag zijn onlinehulpplatformen nog 
steeds populair, omwille van meerdere factoren. Er zijn verschillende kanalen mogelijk 
(telefonie, chat en mail); er kan anonimiteit geboden worden, men dient zich niet te 
verplaatsen en deze vorm van hulpverlening is voor de gebruiker vaak gratis. De 
hulplijnen Tele-Onthaal en 1712 zijn vaak het eerste contact om te luisteren, 
adviseren, informatie te delen en door te verwijzen.
Onlinehulpplatformen kunnen voor de oproeper vaak een (tussentijdse) oplossing 
bieden als die (nog) niet bij de hulpverlenende organisaties terecht kunnen vanwege 
lange wachtlijsten of bij een gebrek aan beschikbare hulpverleners. Uit 
tevredenheidsmetingen (van De Druglijn bv.) blijkt dat de oproepers hun waardering 
uitdrukken over het feit dat ze -ook via chat– meteen te woord worden gestaan door 
een persoon, geen chatbot. Tegelijk is het belangrijker dan ooit dat die beantwoorders 
ondersteund worden. Doordat mensen ontzettend veel en uiteenlopende informatie 
zelf vinden op het internet, worden de vragen waarvoor ze bellen complexer. Dit 
bevestigt enerzijds de meerwaarde van thematische lijnen zoals De Druglijn. Die 
ondersteuning is belangrijk voor vaste medewerkers maar in toenemende mate ook 
bepalend voor vrijwilligers die zich als beantwoorder bij een lijn willen inzetten.
Als minister kan ik alleen maar blij zijn met de beweging van de Centra voor 
Geestelijke Gezondheidszorg richting het meer gebruiken van online tools in het 
hulpverleningstraject. In de beleidsplannen van de CGG lezen we dat ze zich de 
komende jaren blijvend willen inzetten op het blended werken. Daarnaast bieden 
online gesprekken tussen hulpverlener en zorggebruiker meer mogelijkheden naar het 
bereiken van moeilijker toegankelijke doelgroepen. En tot slot verdient ook het 
cliëntportaal van de CGG een bijzondere vermelding, omdat het de zorggebruiker 
vanaf 2024 meer mogelijkheden biedt om op een absoluut veilige manier te 
communiceren met het centrum of de hulpverlener. Dit cliëntportaal maakt deel uit 
van elk elektronisch patiëntendossier, en de zorggebruiker kan daar zelf afspraken 
checken of wijzigen, berichten sturen naar de hulpverlener, een dagboek bijhouden of 
het behandelplan raadplegen. Het is een sterk CGG-product dat vooral inzet op de 
autonomie en gelijkwaardigheid van de zorggebruiker in zijn zorgtraject. 
Wat betreft het platform OnlinePsyHulp is alle voorbereidende werk gedaan om deze 
wetenschappelijk onderbouwde blended hulpverleningstool te implementeren in de 
welzijns- en gezondheidszorg.
Daarnaast zie ik natuurlijk ook aandachtspunten.
Vanuit beleidsoogpunt is het essentieel om de kansen van digitale technologie in de 
zorg en ondersteuning optimaal te benutten, terwijl eventuele nadelen worden 
geminimaliseerd. Hiervoor is een beleid nodig op verschillende niveaus dat inzet op 
het verduurzamen van het huidige aanbod rond online en blended dienstverlening, het 
stimuleren van innovatieve praktijken en het waarborgen van de kwaliteit van het 
digitaal aanbod. Ondanks de toename van het gebruik van digitale technologie in de 
zorg en ondersteuning is het daarnaast ook essentieel om de zorggebruiker, maar ook 
-medewerker, te ondersteunen op vlak van digitale inclusie en digitale competenties 
om optimaal gebruik te kunnen maken van het blended aanbod.  
Wanneer u dus vraagt naar mijn bezorgdheden rond online- of blended hulpverlening, 
dan situeren die zich onder andere in de kost die gepaard gaat met het ontwikkelen of 
aankopen van wetenschappelijk onderbouwde onlinetools en het verzorgen van 
beveiligde toegang. Ook wil ik pleiten voor meer aandacht voor het hanteren van 
digitale interventies in de opleiding van hulpverleners aan onze hogescholen en 
universiteiten.
Aansluitend daarbij vraag ik blijvende inzet op het actueel houden, bekendmaken en 
wetenschappelijk opvolgen van dit aanbod. Dit niet geïsoleerd van, maar geïntegreerd 
in (en ten dienste van) het hele aanbod van hulpverlening.
Verder wil ik aanstippen dat ik ook altijd oog wil blijven hebben voor die hulpverlener 
en die zorggebruiker die zich niet even soepel beweegt in de digitale wereld.  
Gezien het aantal oproepen bij hulplijnen stijgt, is het noodzakelijk om te blijven 
evalueren of de huidige capaciteit (zowel telefonisch als via chat) van de hulplijnen 
voldoende is.
Verder dient opgevolgd te worden of de hulplijnen en aanbieders van onlinetools 
voldoende geoptimaliseerd zijn op vlak van samenwerkingsafspraken, communicatie 
enz., zodat er efficiënt doorverwezen kan worden naar andere hulplijnen en/of 
hulpverlenende organisaties in de eerste, tweede en derde lijn. 
Ook de permanente inspanningen voor de werving van vrijwilligers en personeel blijft 
een uitdaging. Tele-Onthaal merkt naast een moeilijke instroom van nieuwe 
vrijwilligers ook een snellere uitstroom van vrijwilligers. Het rekruteren van 
personeel/vrijwilligers is een bekommernis van meerdere hulplijnen. 
BIJLAGE
Overzicht
