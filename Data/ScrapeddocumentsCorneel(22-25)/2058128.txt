title: Sociale verhuurkantoren (SVK's) - Verhuurders en kandidaat-huurders
thema: Wonen
pdf link: https://docs.vlaamsparlement.be/pfile?id=2058128
thema link: https://www.vlaamsparlement.be/parlementaire-documenten/schriftelijke-vragen/1813140
SCHRIFTELIJKE VRAAG
nr. 230
van BART SOMERS
datum: 15 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale verhuurkantoren (SVK’s)  -  Verhuurders en kandidaat-huurders
Een sociaal verhuurkantoor huurt woningen op de private huurmarkt om ze daarna te 
verhuren aan woonbehoeftige alleenstaanden en gezinnen. Met de stijgende prijzen in 
immobiliën en het belang voor sociaal zwakkeren om zich te kunnen vestigen, neemt ook 
het belang van SVK’s toe. Zij verhuren namelijk tegen een redelijke prijs.
1. Hoeveel kandidaat-huurders stonden ingeschreven op de wachtlijst voor een woning 
van een SVK? Graag een indeling per provincie en, indien mogelijk, per SVK. 
2. Hoeveel verhuurders staan er ingeschreven bij de verschillende woonmaatschappijen? 
Graag indeling per provincie. 
Hoe verhoudt dat aantal zich ten opzichte van vorige jaren? Is er een stijging of daling 
of een tekort aan verhuurders?
Worden er extra inspanningen gedaan om verhuurders te vinden en de bekendheid 
van SVK’s te vergroten op de verhuurmarkt?
3. Hoe interpreteert en evalueert de minister die cijfers, onder meer ten opzichte van 
vorige jaren en onderling tussen de provincies?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 230 van 15 maart 2024
van BART SOMERS
1. Een overzicht per provincie en sociaal verhuurkantoor vindt u terug in de bijlage 1.
2. In de bijlage 2 en 3 kan u de evolutie van het aantal SVK-woningen per gemeente 
nagaan. 
3. Het aantal SVK-woningen is tot en met 2022 geleidelijk toegenomen. Ik heb deze 
legislatuur volop ingezet op het structureel vergroten van het sociaal en betaalbaar 
huuraanbod en verwacht dan ook een verdere stijging van het aantal ingehuurde 
woningen. De grondige hervorming van de sociale huursector naar 41 
woonmaatschappijen en vooral de schaalvergroting die hiermee gepaard ging, betekent 
immers dat de slagkracht om hun maatschappelijke opdracht te realiseren voor de 
toekomst aanzienlijk is vergroot.
Hoewel dat niet het belangrijkste doel was van de hervorming tot woonmaatschappijen, 
biedt de samenvoeging van SHM en SVK-activiteiten in een woonmaatschappij met een 
exclusief werkingsgebied en waarin de lokale besturen uit dat werkingsgebied een 
duidelijk zeggenschap hebben ook kansen om de inhuuractiviteiten in de 
woonmaatschappij te versterken. De centralisatie van de vakkennis van beide 
activiteiten verbreedt de expertise en biedt daardoor kansen op synergiewinsten. Alleen 
al in ondersteunende diensten zoals directie, communicatie, boekhouding, risicobeheer, 
financiën zal de ingebrachte expertise van beide activiteiten kunnen leiden tot 
efficiëntiewinsten en de inzet van meer gespecialiseerde expertise en expertise-opbouw 
mogelijk maken. Daarnaast zal de hogere solvabiliteit van woonmaatschappijen ten 
opzichte van deze van de SVK’s bij inhuurnames van woningen op de private huurmarkt 
meer vertrouwen wekken bij kandidaat-verhuurders wat kan leiden tot een snellere 
groei van dit sociaal verhuursegment. De rechtspositie van de eigenaar-verhuurder 
wordt dus vermogensrechtelijk versterkt, wat drempelverlagend kan werken. Door het 
eengemaakte toewijzingssysteem kunnen de ingehuurde woningen ook door een veel 
diverser huurderspubliek worden bewoond, wat door sommige private verhuurder ook 
als een risicoverlagend effect kan worden beschouwd.
Daarnaast wil ik er ook op wijzen dat het prestatiehandboek voor woonmaatschappijen 
de referentie vormt om de prestaties van woonmaatschappijen te gaan meten en 
beoordelen. In het prestatiehandboek staan heel expliciete en duidelijke doelstellingen. 
Woonmaatschappijen worden beoordeeld op de mate waarin de werking van de 
woonmaatschappij, in concreto hier het inhuren op de private huurwoningenmarkt, 
voldoende gekend is bij de burgers, (professionele) investeerders en bij stakeholders. 
De woonmaatschappij dient hiertoe inspanningen te leveren om de naambekendheid 
binnen het werkingsgebied te vergroten en de dienstverlening omtrent het inhuren 
kenbaar te maken. Dit kan op verschillende manieren, zoals artikels in lokale kranten, 
flyers (via de woonwinkel te verspreiden bijvoorbeeld), affiches en folders, het geven 
van toelichtingen in lokale verenigingen, het organiseren van webinars voor private 
verhuurders.
BIJLAGEN
1. 2022_aantal KH’s bij SVK
2. Evolutie woningen per SVK
3. Informatie jaarrapporten SVK’s 2022
