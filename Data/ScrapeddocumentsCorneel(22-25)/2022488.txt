title: Complex project West-Vlaanderen - Scope
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2022488
thema link: https://www.vlaamsparlement.be/parlementaire-documenten/schriftelijke-vragen/1782540
SCHRIFTELIJKE VRAAG
nr. 282
van CARMEN RYHEUL
datum: 27 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Complex project West-Vlaanderen  -  Scope
In 2021 besliste de minister om van de N8, het traject Ieper-Veurne, en van de bredere 
mobiliteitsproblemen in de Westhoek, een complex project te maken. 
In de vergadering van de commissie van 29 juni 2023 kaartten Martine Fournier en ikzelf 
nogmaals de mobiliteitsproblematiek in de Westhoek aan en werd er gepolst naar de timing 
omtrent de finalisering van de startnota en startbeslissing door de Vlaamse Regering 
waarna de minister beloofde om dat complex project nog voor het zomerreces op de 
minsterraad te agenderen.
De noodkreet uit West-Vlaanderen viel niet in dovemansoren. Op 14 juli kwam er witte 
rook in het dossier en lazen we in de pers dat de Vlaamse Regering een stap vooruit nam 
in de heraanleg van de N8 Ieper-Veurne om de verkeersveiligheid en de -leefbaarheid te 
verhogen, door de startbeslissing en de bijhorende procesnota ‘optimalisatie van de 
verbinding Ieper-Veurne tussen Vleteren en de Noorderring (N38)’ goed te keuren. De 
verkenningsfase van de procedure werd daarmee afgesloten en er werd een stap gezet 
naar de onderzoeksfase waarvan die procesnota de basis zal vormen.
Voka West-Vlaanderen heeft het complex project steeds naar voren geschoven als een van 
de heikele punten om de regio op mobiliteitsvlak beter te ontsluiten en is tevreden dat de 
Vlaamse Regering eindelijk werk maakt van de opstart van het planproces in uitvoering 
van het decreet complexe projecten voor wat het dossier 'Verbinding Ieper-Veurne' betreft. 
Voka West-Vlaanderen ziet heel wat positieve zaken maar vindt echter dat dit aanvoelt als 
een gemiste kans en somt volgende onduidelijkheden en gemiste kansen op: 
- De uiteindelijke scope van het complex project beperkt zich tot de verkeersveilig- en 
verkeersleefbaarheid in de zone 4, meer specifiek vanaf de kruising van de N8 met de 
Kruisboomstraat in Vleteren zuidwaarts tot en met de N38. Het complex project bestrijkt 
dus een veel kleiner gebied dan het gebied dat Voka West-Vlaanderen voor ogen had. 
Men had een totaaloplossing verwacht, met een brede scope van Ieper tot Veurne (de 
Westhoek). 
- Binnen die beperkte scope ligt de focus enkel op verkeersveilig- en verkeersleefbaarheid 
niet op doorstroming - wat misschien wel de grootste prioriteit is. Voor ondernemers en 
medewerkers is dat alleszins een gemiste kans.
Zoals het complex project er nu voorligt, zal het onvoldoende zijn om de mobiliteitsknoop 
in de Westhoek te ontwarren en biedt het geen visie op de economische ontwikkelingen 
van de regio. Voka West-Vlaanderen pleit voor een ruimere scope voor dit complex project 
en voor een totaaloplossing voor de Westhoek die veel breder gaat dan enkel en alleen de 
verbinding tussen Ieper en Veurne. 
Het Agentschap Wegen en Verkeer voert op dit moment verschillende studies uit om te 
bepalen hoe de gewestweg er in de toekomst uit zal zien, zo staat te lezen in het 
‘Basisrapport grote projecten 2023’. Ook dat het geraamde investeringsbedrag kleiner is 
125 miljoen euro en dat het verwachte moment voor de start van de plaatsingsprocedure 
niet bepaald is.
1. Waarom werd de uiteindelijke scope van dit complex project geminimaliseerd tot de 
verkeersveiligheid en de verkeersleefbaarheid in enkel zone 4? Waarom werd niet voor 
een totaaloplossing gekozen, met een bredere scope van Ieper tot Veurne? Zal dat in 
de onderzoeksfase nog aangepast en verruimd worden? Zo niet, waarom niet?
2. Was er recentelijk een overleg met Voka om hun bekommernissen te bespreken? Zo 
ja, wanneer en wat was het resultaat van dat overleg? Zo niet, is de minister nog van 
plan om dat te doen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 282 van 27 november 2023
van CARMEN RYHEUL
1. In de onderzoeksfase voorafgaand aan de beslissing van de Vlaamse Regering is 
uitgebreid gefocust op de volledige wegverbinding Ieper – Veurne. De scope van het 
complex project is uiteindelijk geografisch en inhoudelijk beperkt tot de zone 4. Dit 
volgde uit de analyse van de wegencategorisering en het vrachtroutenetwerk uit het 
Regionaal Mobiliteitsplan Vervoerregio Westhoek én van de plannen voor de 
herinrichting van deze verbindingsweg die in voorbereiding c.q. uitvoering zijn. 
Daaruit blijkt duidelijk dat de N8 op heden al een van de dragers is van het hogere 
wegennet. Tegelijk stellen we vast dat de plannen voor de herinrichting van die weg 
in de zones 1 tot en met 3 en zone 5 vandaag over een lokaal en regionaal draagvlak 
beschikken en voldoende perspectief bieden om de bestaande wegverbinding uit te 
bouwen tot een verkeersveilige, dragende as voor auto- en vrachtverkeer, fiets en 
openbaar vervoer. 
Naast de verbindende functie moet bij de (her)inrichting van deze weg, aangezien 
deze passeert door vele kleinere doortochten waar de breedte van het openbaar 
domein beperkt is, ook aandacht besteed worden aan verkeersveiligheid en 
verkeersleefbaarheid. 
Voor de zones 1, 2, 3 en 5 zijn er reeds lopende studies en een uitvoeringswerk 
opgestart die de gewenste aanpak van N8 aantonen. In deze projecten is er ook reeds 
rekening gehouden met de wisselwerking tussen doorstroming, verkeersveiligheid en 
verkeersleefbaarheid. De beslissing van de Vlaamse Regering houdt zeer bewust een 
expliciete herbevestiging in van de intentie van de Regering om de lopende plannen 
voor de zones 1, 2, 3 en 5 verder voor te bereiden en uit te voeren. Ik ben er samen 
met de regering van overtuigd dat we op deze wijze tegemoetkomen aan de 
verwachtingen inzake doorstroming, verkeersveiligheid en verkeersleefbaarheid. Voor 
die zones is een conceptuele studie – zoals bedoeld in het complex project – niet meer 
nodig.
Voor de zone 4 komen we na de onderzoeksfase tot de conclusie dat een realistische 
ombouw van de bestaande wegverbinding waarschijnlijk niet mogelijk is binnen het 
huidige gabarit van de weg en in elk geval verder studiewerk vraagt. Daarom wordt 
deze zone verder onderzocht in de studie voor het complex project. 
Op deze manier werd de inhoudelijke en geografische scope van het complex 
afgebakend.
2. De Vlaamse Ondernemers Kamers Alliantie (VOKA) was als stakeholder betrokken in 
de verkenningsfase van het complex project. Als afsluiter van deze fase heeft het 
Agentschap Wegen en Verkeer (AWV) op 5 december 2023 alle stakeholders 
geïnformeerd over de beslissing van de Vlaamse Regering en hen de kans gegeven 
deel te nemen aan een afsluitend gesprek indien zij vragen hadden over de scope en 
de volgende stappen in de procedure complexe projecten.
VOKA West-Vlaanderen ging op dit aanbod in. Op dinsdag 19 december 2023 ging dit 
informatief gesprek in constructieve sfeer door in Ieper.
