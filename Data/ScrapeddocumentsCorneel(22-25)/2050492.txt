title: TechLane-site Zwijnaarde - Lichthinder
thema: Natuur en Milieu
pdf link: https://docs.vlaamsparlement.be/pfile?id=2050492
thema link: https://www.vlaamsparlement.be/parlementaire-documenten/schriftelijke-vragen/1802522
SCHRIFTELIJKE VRAAG
nr. 338
van MIEKE SCHAUVLIEGE
datum: 8 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
TechLane-site Zwijnaarde  -  Lichthinder
In het zuiden van Gent, in de deelgemeente Zwijnaarde, bevinden zich het Technologiepark 
(campus Ardoyen) en het Eiland Zwijnaarde, die samen deel uitmaken van de grotere 
TechLane. Op die site staan ook serres. Die hebben zijafscherming, maar geen 
bovenafscherming. Dit zorgt voor zware lichtpollutie die tot kilometers ver waar te nemen 
is. Het gaat over bedrijven van klasse 1 waarbij het Departement Omgeving van de 
Vlaamse overheid de toezichthoudende overheid is.
1. Hoeveel klachten en/of meldingen heeft de minister of haar diensten ontvangen met 
betrekking tot lichthinder rond de TechLane-site?
2. Kan de minister aangeven over welke bedrijven het concreet gaat waar er klachten 
over zijn over lichthinder?
3. Kan de minister aangeven hoeveel controles er uitgevoerd zijn sinds 2020 vanuit de 
handhavingsinspectie van het Departement Omgeving op de site? Graag opgesplitst 
per bedrijf. Graag ook specifieke data voor controles die te maken hadden met 
lichtpollutie van bronnen op de site.
4. Kan de minister aangeven wat de vaststellingen waren vanuit de handhavingsinspectie 
van het Departement Omgeving voor de bedrijven op de site? Graag opgesplitst per 
bedrijf en data vanaf 2020 tot heden. Graag ook specifieke data voor controles die te 
maken hadden met lichtpollutie van bronnen op de site.
5. Zijn er inbreuken vastgesteld in de geest van VLAREM II? Zo ja welke? Graag 
opgesplitst per bedrijf en data vanaf 2020 tot heden. Graag ook specifieke data voor 
controles die te maken hadden met lichtpollutie van bronnen op de site.
6. Voldoen de (dak)serres op het Technologiepark in Zwijnaarde aan de VLAREM II-
regelgeving?
7. Welke maatregelen worden er ondernomen opdat de betrokkenen zich in regel zouden 
stellen en tegen welke termijn? Graag een oplijsting van de maatregelen per bedrijf.
8. Ongeacht VLAREM II, kan de minister aangeven of de lichtpollutie vanuit bedrijven op 
de site Tech-Lane kan beschouwd worden als hinderlijk?
9. Zullen er bijkomende beleidsacties vanuit Vlaanderen worden ondernomen om de 
impact van lichthinder te beperken? Welke?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 338 van 8 februari 2024
van MIEKE SCHAUVLIEGE
1. De afdeling Handhaving kreeg de klachten niet zelf binnen, maar werd door de stad 
Gent op de hoogte gebracht dat er klachten waren i.v.m. lichthinder. Eind 2023 kreeg 
de afdeling Handhaving 1 klacht rechtstreeks binnen.
2. Op de site Ardoyen bevinden zich 4 bedrijven met serres:
•BASF met 3 serres van 2009
•VIB (UGent) met 2 serres: 1 van 2005 en 1 van 2012
•Alphea met 1 serre van 2013
•Lo2us met 1 serre van 2019
3. Controles i.h.k.v. lichthinder sinds 2020:
•BASF: 9 controles
•VIB (UGent): 8 controles
•Alphea: 8 controles
•Lo2us: 6 controles
4. Alle serres zijn voorzien van wandschermen naar de omgeving om lichthinder te 
voorkomen. Bij de recentste serres van Alphea en Lo2us zijn er naast de wandschermen 
ook schemerschermen voorzien naar boven toe. Bij de andere serres (BASF en VIB) 
zijn deze schemerschermen niet realiseerbaar, enerzijds door de constructie van de 
serres (wandscherm kan er zomaar niet tussen geplaatst worden) of anderzijds door 
de iets oudere technologie van de lampen (type lampen die veel warmte afgeven en 
dus hun warmte moeten kunnen afgeven naar boven toe). Om de hinder naar de 
buurtbewoners te verminderen, heeft de afdeling Handhaving voorgesteld om het 
lichtregime aan te passen door de lampen iets vroeger in de nacht te laten branden (5 
uur i.p.v. 6 uur) en dan ook ‘s avonds vroeger te doven (21 uur i.p.v. 22 uur). Dit blijkt 
niet mogelijk omdat de werknemers die in de serres werken onmogelijk zo vroeg op de 
site geraken met het openbaar vervoer.
De 2 betreffende bedrijven zelf zijn een test gestart in 1 van de compartimenten van 
hun serres waar ze met een ander type lamp de belichting uitvoeren. I.p.v. de 
natriumlampen werden daar nu LED-lampen geplaatst. LED-lichten in serres worden 
reeds toegepast in commerciële serres maar voor onderzoeksdoeleinden is dit veel 
complexer. LED-lampen zijn beperkt in lichtspectrum en dat vormt momenteel het 
probleem. Voor commerciële teelten heeft men vaak genoeg aan een bepaald segment 
van het lichtspectrum dat wel al via LED kan worden gerealiseerd. Voor onderzoek heb 
je het volledig spectrum nodig.
Er kan dus niet zomaar overgeschakeld worden naar een ander systeem als er geen 
zekerheid bestaat dat dit enerzijds het onderzoek niet belemmert en anderzijds geen 
beterschap zou geven naar lichtverspreiding toe. 
Verder dient er ook gezegd te worden dat de serres een vergunning hebben gekregen 
voor het exploiteren van een serre met de technologie die er was op dat moment. 
Wandschermen waren toen de enige mogelijk oplossing om hinder naar de buurt te 
beperken. Het bedrijf kan dan ook niet verplicht worden om de technologie aan te 
passen aan de nieuwe technologie. Binnen de wetgeving is het niet mogelijk om zoiets 
af te dwingen.  
5. Er zijn geen inbreuken vastgesteld. 
6. I.v.m. de problematiek van het licht bij de serres op de site van Ardoyen dient de 
afdeling Handhaving dit te toetsen aan Vlarem II (in het RUP Ardoyen staat hierover 
niets opgenomen). Vlarem II stelt:
DEFINITIES LICHTHINDER (Hoofdstukken 4.6. en 6.3.)
•"lichthinder": hinder tengevolge van kunstlicht;
•"klemtoonverlichting": verlichting, bedoeld om de aandacht te trekken of om het 
verlichte onderwerp te accentueren;
•"lichtreclame": door middel van lichtgevende boodschappen de aandacht vestigen 
op een produkt, een merknaam of de naam van een inrichting.
Hoofdstuk 4.6. BEHEERSING VAN HINDER DOOR LICHT 
•Artikel 4.6.0.1. Onverminderd andere reglementaire bepalingen treft de exploitant 
de nodige maatregelen om lichthinder te voorkomen.
•Artikel 4.6.0.2. Het gebruik en de intensiteit van lichtbronnen in open lucht zijn 
beperkt tot de noodwendigheden inzake uitbating en veiligheid. De verlichting is 
dermate geconcipieerd dat niet-functionele lichtoverdracht naar de omgeving 
maximaal wordt beperkt.
•Artikel 4.6.0.3. Klemtoonverlichting mag uitsluitend gericht zijn op de inrichting of 
onderdelen ervan.
•Artikel 4.6.0.4. Lichtreclame mag de normale intensiteit van de openbare verlichting 
niet overtreffen.
•Artikel 4.6.0.5.: Artikel 4.6.0.2, 4.6.0.3 en 4.6.0.4 zijn niet van toepassing bij 
muziekactiviteiten in openlucht als een toelating is verkregen van het college van 
burgemeester en schepenen voor die muziekactiviteit als vermeld in artikel 6.7.3, 
§3. Die uitzondering geldt alleen voor lichtbronnen die worden gebruikt voor het 
optreden en, als dat nodig is, voor de testperiodes om de lichtbronnen voorafgaand 
aan de muziekactiviteit af te stellen. De lichtbronnen worden zo afgesteld dat ze 
maximaal de doelzone voor het podium verlichten en naburige percelen en panden 
niet aanstralen. Het is verboden het luchtruim te verlichten met skytracers, 
zoeklichten of vergelijkbare armaturen… .
7. Aangezien Vlarem II onvoldoende handvaten geeft, leek het de afdeling Handhaving 
opportuun om bij een hernieuwing  van de milieuvergunningen hier wel de nodige 
aandacht aan te besteden. Helaas is er bij de hernieuwing van de omgevingsvergunning 
van BASF niets opgenomen in de bijzondere voorwaarde i.v.m. licht. Er werd door 
omwonenden ook geen beroep aangetekend. De vergunning van UGent (VIB) vervalt 
in 2033.
8. Wat de lichthinder betreft kan gesteld worden dat de bedrijven zich houden aan de 
wetgeving ter zake, rekening houdend met de technologie die er voorhanden was op 
het moment van het verkrijgen van de desbetreffende vergunningen. 
9. Ik verwijs vooreerst naar mijn antwoord op schriftelijke vraag nr. 982 van 7 mei 2021 
waarin uitvoerig werd ingegaan op de thematiek van lichthinder en het beleid ter zake. 
Een deel van dit beleid krijgt momenteel uitwerking als onderdeel van het Vlaams 
Actieplan Wilde Bestuivers (2022-2030). Hierin is voorzien in een actie die de opmaak 
van een plan van aanpak voor de mitigatie van lichtpollutie beoogt. Deze actie is volop 
in uitvoering.
Het Departement Omgeving maakt momenteel een beleidsactieplan 
lichtverontreiniging op en heeft de uitwerking van een meetmethode en 
ondersteunende instrumenten opgenomen in haar onderzoeksagenda 2024.
Het Agentschap voor Natuur en Bos (ANB) lanceerde de Ecologische 
duisternisbehoeftekaart en ook verschillende andere actoren werken actief mee aan 
het beperken van de impact van lichthinder in Vlaanderen. 
