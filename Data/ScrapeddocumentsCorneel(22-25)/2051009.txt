title: Drempelwaarden dioxines en polychloorbifenyl (pcb's) - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2051009
thema link: https://www.vlaamsparlement.be/parlementaire-documenten/schriftelijke-vragen/1807458
SCHRIFTELIJKE VRAAG
nr. 391
van JOHAN DANEN
datum: 28 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Drempelwaarden dioxines en polychloorbifenyl (pcb's)  -  Stand van zaken
Uit een reportage van de RTBF bleek dat er in de buurt van bedrijven die oude metalen en 
huishoudtoestellen recycleren, hoge pcb-waarden werden opgemeten die ver boven de 
‘geldende’ normen zaten. Het gevaarlijke pcb 126 zou op één plek zelfs 600 keer de 
drempelwaarde voor depositie overschrijden. Als gevolg daarvan werd de Waalse minister 
voor Leefmilieu, Céline Tellier, geviseerd omdat zij in 2021 met een ministerieel besluit de 
normen voor ‘diverse uitstoot’ had omgezet van limietwaarden naar streefwaarden. Die 
omzetting werd door sommigen geïnterpreteerd als een versoepeling, maar de minister 
gaf aan dat dat op vraag van de administratie is gebeurd omdat het te moeilijk zou zijn 
om het onderscheid te maken tussen verschillende bronnen van het vervuilde stof.
De limietwaarden die in het Waalse Gewest van toepassing waren, konden enkel normen 
zijn die door het Gewest zelf waren bepaald. Er zijn immers geen Europese of internationale 
normen voor dioxine- en pcb-depositie. Het Europees Wetenschappelijk Comité voor 
menselijke voeding heeft in 2001 een advies uitgebracht over hoeveel dioxines en 
dioxineachtige pcb’s men wekelijks maximaal mag innemen. Dat bedraagt 14 pg TEQ/kg 
lichaamsgewicht per week. Die dosis ligt binnen de toelaatbare dosis die de 
Wereldgezondheidsorganisatie (WHO) voorstelt (1 tot 4 pg TEQ/kg.dag). (TEQ: Toxic 
Equivalent Quantity)
Sinds 2003 voert de Vlaamse Milieumaatschappij (VMM) samen met de afdeling 
Handhaving van het Departement Omgeving onder andere in Genk-Zuid metingen uit van 
dioxines en pcb’s in neervallend stof (depositie). Tot april 2012 werd er vooral gefocust op 
het toxische pcb 126, maar nu worden de depositiewaarden uitgedrukt als de totale 
toxiciteit van het mengsel van 17 dioxines en 12 dioxineachtige pcb’s (en dus niet enkel 
pcb 126) onder de vorm van toxische equivalenten. De achterliggende redenering is 
vermoedelijk dat als de totale hoeveelheid pcb 126 stijgt, de kans groot is dat ook de 
gemeten depositiewaarden stijgen.
1. Sinds 2012 meet de VMM in de buurt van schroot- en shredderbedrijven de 
depositiewaarden van het mengsel van 17 dioxines en 12 dioxineachtige pcb’s.
a) Op welke locaties in Vlaanderen worden momenteel de depositiewaarden van het 
mengsel van 17 dioxines en 12 dioxineachtige pcb’s gemeten?
b) Worden de depositiewaarden van het toxische pcb 126 ook nog steeds apart 
gemeten? Zo ja, wat zijn dan de evoluties van de depositiewaarden op de 
verschillende meetlocaties in Vlaanderen?
c) Werd in de periode 2019-2023 de VMM-drempelwaarde voor pcb 126 in woonzones 
overschreden? Zo ja, hoe vaak werd die drempelwaarde overschreden en op welke 
locaties?
2. In 2018 verlaagde het Europese Voedselagentschap de maximale wekelijkse inname 
naar 2 pg TEQWGO2005/(kg lichaamsgewicht.week).
a) Zijn de VMM-drempelwaarden al herzien en in overeenstemming gebracht met de 
verstrenging door het Europese Voedselagentschap?
b) Wat betekent die verstrenging voor het aantal overschrijdingen op de verschillende 
meetplaatsen in Vlaanderen? Op hoeveel plaatsen (en hoe vaak) zou de 
drempelwaarde overschreden zijn in 2022 als de verstrengde norm werd 
gehanteerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 391 van 28 februari 2024
van JOHAN DANEN
1. a) Tot eind 2023 mat de Vlaamse Milieumaatschappij (VMM) dioxines en PCB’s op 16 
locaties waarvan 10 in de nabijheid van shredders. 
Op 17 november 2023 keurde de Vlaamse Regering het Actieplan Dioxines/PCB’s 
goed. Een van de acties is de monitoringsverplichting voor bedrijven met een GPBV-
installatie om de dioxine- en PCB-depositie in de omgeving van het bedrijf zelf te 
monitoren. Zo worden de bedrijven zelf verantwoordelijk gesteld voor de opvolging 
van hun impact op de omgeving. Dat betekent dat de verantwoordelijkheid en 
financiële last verschoven wordt van de VMM en Afdeling Handhaving van het 
Departement Omgeving naar de bedrijven die verantwoordelijk zijn voor de uitstoot. 
De VMM zal er wel op toezien dat de kwaliteit van de aangeleverde data voldoende 
is door voorwaarden op te leggen rond de monstername, analyse en meetstrategie.
Door het Actieplan voert de VMM vanaf 2024 dus metingen uit op 6 locaties en ziet 
de VMM toe op de metingen van 10 locaties in de buurt van shredders met een GPBV-
installatie.
b) De VMM meet sinds 1995 de dioxinedepositie in Vlaanderen. Sinds 2002 wordt ook 
de depositie van de meest toxische polychloorbifenyl-verbinding PCB126 gemeten. 
Vanaf 2012 wordt de volledige set van alle 12 dioxine-achtige PCB’s gemeten. De 
analyseresultaten van de 17 dioxines en 12 PCB’s zijn apart beschikbaar. Niet alle 29 
verbindingen zijn even toxisch. Daarom rapporteert de VMM de som van deze 29 
verbindingen, vermenigvuldigd met hun toxische equivalentiefactor. Het is immers 
belangrijk om het volledig toxisch potentieel te kennen en daarvoor moeten zowel 
dioxines als PCB’s samen beoordeeld worden.
Het meetnet is vrij dynamisch. Als er herhaaldelijk lage depositiewaarden worden 
gemeten, dan stoppen de metingen en worden de middelen ingezet op nieuwe 
locaties. Op heel wat locaties zijn de dioxine/PCB-deposities in de loop van de jaren 
verbeterd en werden daarom de meetactiviteiten stopgezet.
Op een aantal locaties meet de VMM al meerdere jaren. Dat komt omdat er 
(sporadisch) nog hogere deposities gemeten worden. Zeker bij schrootbedrijven 
stellen we dit vast. Ook in Beerse en Wielsbeke zijn de deposities soms verhoogd. Bij 
de shredders is vooral het PCB-aandeel hoog, in de buurt van andere bedrijven is het 
dioxine-aandeel meestal hoger.
c) De VMM toetst de resultaten in woonzones aan 2 drempelwaarden: een 
maandgemiddelde en een jaargemiddelde drempelwaarde die gelden voor de som 
van dioxines en PCB’s. Er bestaan geen drempelwaarden voor PCB126 afzonderlijk. 
Onderstaande tabel geeft een overzicht van de overschrijding van deze 
drempelwaarden voor de som van 17 dioxines en 12 dioxine-achtige PCB’s in 2019-
2023.
De meest recente meetresultaten kunnen geraadpleegd worden op de website van 
de VMM ( https://www.vmm.be/lucht/meer-polluenten/dioxines-en-pcbs-in-
depositie).
Aantal meetplaatsen 
in woonzonesAantal stalen boven 
maandgemiddelde 
drempelwaardeOverschrijding 
jaargemiddelde 
drempelwaarde
2019 6 Beerse: 1/6
Menen: 3/7
Willebroek: 3/6
Zelzate: 1/4Beerse
Menen
Willebroek
Zelzate
Oostrozebeke
2020 6
Menen: 1/5
Willebroek: 4/6Beerse
Menen
Willebroek
Oostrozebeke
2021 6
Genk: 1/6
Willebroek: 2/6Beerse
Genk
Willebroek
2022 6 Beerse: 1/6
Willebroek: 4/6Beerse
Willebroek
2023 6 Beerse: 1/6
Willebroek: 3/6Beerse
Willebroek
2. a) De VMM heeft een studie besteld om de drempelwaarden te herzien, rekening 
houdende met alle nieuwe beschikbare wetenschappelijke informatie, waaronder 
bijvoorbeeld de verlaagde wekelijkse innamedosis die EFSA definieerde. Het resultaat 
van die studie wordt in de loop van de komende maanden verwacht. Vervolgens moet 
de haalbaarheid van de studieresultaten bekeken worden vooraleer nieuwe 
drempelwaarden vastgelegd kunnen worden en opgenomen kunnen worden in de 
wetgeving. Nieuw is dat er drempelwaarden voor verschillende typegebieden 
berekend zullen worden, waaronder ook voor industriegebieden.
b) De VMM zal het effect van de nieuwe drempelwaarden nagaan voor Vlaanderen op 
de depositieresultaten van kalenderjaar 2024 door de resultaten zowel te toetsen aan 
de nieuwe drempelwaarden (uitgedrukt in WGO2005-TEF’s) als de oude (uitgedrukt 
in WGO1998-TEF’s).
