title: Groenpool Gentbrugse Meersen Gent - Initiatieven
thema: Natuur en Milieu
pdf link: https://docs.vlaamsparlement.be/pfile?id=2053033
thema link: https://www.vlaamsparlement.be/parlementaire-documenten/schriftelijke-vragen/1811457
SCHRIFTELIJKE VRAAG
nr. 430
van STIJN DE ROO
datum: 8 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Groenpool Gentbrugse Meersen Gent  -  Initiatieven
De Gentbrugse Meersen is een van de Gentse groenpolen waarin Vlaanderen investeert.
Op mijn schriftelijke vraag nr. 243 van 18 november 2020 antwoordde de minister onder 
andere: “Op dit moment wordt een beheerplan opgemaakt in opdracht van de stad Gent 
voor de volledige groenpool namelijk circa 240 hectare. Hiervoor werkt de stad nauw 
samen met Natuurpunt. De verkenningsnota werd ingediend bij Agentschap voor Natuur 
en Bos (ANB). Tegen eind 2021 wordt het beheerplan gefinaliseerd.
Het inrichtingsplan voor het noordelijke deel (fase 3) is in opmaak. Dit inrichtingsplan zal 
eind 2021 klaar zijn.
Er werden binnen de groenpool geen beheerovereenkomsten bij de Vlaamse 
Landmaatschappij afgesloten.
In de jaren 2018 en 2019 werden geen aankoopsubsidies aangevraagd of toegekend aan 
terreinbeherende verenigingen. In 2020 is een dossier voor aankoopsubsidie door 
Natuurpunt ingediend bij het ANB voor de verwerving van in totaal 2,1 ha. Dit dossier is in 
behandeling bij het ANB.
Er zijn geen investeringen gepland vanuit de Vlaamse overheid in deze groenpool in 2021.
De Vlaamse overheid neemt geen initiatieven tot ontwikkeling van bijkomende natuur in 
deze groenpool. Het initiatief ligt bij de stad Gent en terreinbeherende verenigingen. Wel 
kan door deze partners eventueel aanspraak gemaakt worden op subsidies van de Vlaamse 
overheid.”
Deze vraag is in opvolging van mijn schriftelijke vraag nr. 243 van 18 november 2020.
1. Wanneer werd het beheerplan voor de volledige groenpool gefinaliseerd? Wat zijn de 
belangrijkste elementen in het beheerplan? Graag meer uitleg.
2. Wanneer werd het inrichtingsplan voor het noordelijke deel (fase 3) afgerond? Wat zijn 
de belangrijkste elementen uit het inrichtingsplan? Graag meer uitleg.
3. Werden er sinds mijn vorige vraag beheersovereenkomsten bij de Vlaamse 
Landmaatschappij (VLM) gesloten? Zo ja, welk type beheersovereenkomst staat voor 
welke oppervlakte?
4. In 2020 was een dossier voor aankoopsubsidie door Natuurpunt in behandeling bij het 
Agentschap voor Natuur en Bos (ANB) voor de verwerving van in totaal 2,1 hectare. 
Werd het dossier goedgekeurd? Zo ja, hoeveel subsidiebedrag werd toegekend?
5. Hoeveel aankoopsubsidies werden toegekend aan hoeveel erkende terreinbeherende 
verenigingen in de jaren 2021, 2022 en 2023 voor verwervingen in de groenpool? 
Hoeveel hectare werd aangekocht voor dat bedrag?
6. Welke investeringen en initiatieven werden gepland in die groenpool in 2021, 2022 en 
2023? Graag een overzicht per jaar, met vermelding van het budget per initiatief.
7. Werden er door de stad Gent en terreinbeherende verenigingen initiatieven genomen 
tot ontwikkeling van bijkomende natuur in die groenpool in 2021, 2022 en 2023? Zo 
ja, graag een overzicht per jaar met vermelding van de aanvrager, een omschrijving 
en het toegekende subsidiebedrag.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 430 van 8 maart 2024
van STIJN DE ROO
1. Deel 1, de verkenning van het natuurbeheerplan voor de groenpool Gentbrugse 
Meersen, ingediend door de stad Gent en Natuurpunt, werd goedgekeurd op 14 juli 
2021 met registratienummer NBP-OV-18-0002. Het definitieve natuurbeheerplan 
(delen 2 tot 5) werd nog niet ingediend bij het Agentschap voor Natuur en Bos (ANB). 
In de groenpool Gentbrugse Meersen werd op 10 december 2020 een erkend 
natuurreservaat goedgekeurd met erkenningsnummer E-459. Het erkend 
natuurreservaat werd op 2 juni 2023 omgezet naar een natuurbeheerplan type vier 
met als registratienummer NBP-OV-21-0217. De oppervlakte bedraagt 16,91 ha.
Door de strategische ligging van de Gentbrugse Meersen in de Gentse stadsrand en 
aansluitend op de Scheldevallei kan het gebied uiteenlopende functies vervullen. Dat 
resulteerde vooreerst in de aanwijzing als ‘groenpool’; een onderdeel van een 
grootschalig netwerk van groengebieden rondom Gent en gedefinieerd als “een 
uitgestrekte groene long in of net buiten de stad, waarvan stadsbewoners kunnen 
genieten”. Daarnaast maakt het gebied deel uit van het Sigmaplan dat de omgeving 
van de Schelde tussen Gent en Wetteren moet beschermen tegen overstromingen. 
Naast waterveiligheid willen we met het Sigma-project ook inzetten op 
natuurontwikkeling en vooral de getijdennatuur beleefbaar maken.
2. Het ANB is geen initiatiefnemer voor de opmaak van het inrichtingsplan.
3. Er werden geen beheersovereenkomsten afgesloten.
4. Hiervan werd uiteindelijk 1,56 ha goedgekeurd. Er werd een subsidiebedrag van 
40.503,16 euro voor toegekend.
5.
•2021: 2,3 ha voor een subsidiebedrag van 67.792,45 euro aan 1 erkende 
terreinbeherende vereniging;
•2022: 9,32 ha voor een subsidiebedrag van 401.197,20 euro aan 1 erkende 
terreinbeherende vereniging;
•2023: 1,25 ha voor een subsidiebedrag van 62.525 euro aan 1 erkende 
terreinbeherende vereniging.
6. Het ANB heeft geen initiatieven en investeringen gepland in 2021, 2022 en 2023.
7.
•2022: Natuurpunt beheer vzw: bossubsidie 22-005965 voor bebossing van 6,45 ha 
voor een subsidiebedrag van 34.814,82 euro;
•2023: Natuurpunt beheer vzw: bossubsidie 23-005439 voor bebossing van 1,42 ha 
voor een subsidiebedrag van 7.679,65 euro.
