title: Leugenbergbrug Ekeren - Verkeersveiligheid fietsers
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2035165
thema link: https://www.vlaamsparlement.be/parlementaire-documenten/schriftelijke-vragen/1795153
SCHRIFTELIJKE VRAAG
nr. 499
van IMADE ANNOURI
datum: 17 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Leugenbergbrug Ekeren  -  Verkeersveiligheid fietsers
Het Agentschap Wegen en Verkeer (AWV) besliste enkele maanden geleden om de afbraak 
van de Leugenbergbrug in Ekeren uit te stellen tot ten minste 2026. De werken zouden 
starten in 2024. Ondertussen werd al enkele jaren geen degelijk onderhoud meer 
uitgevoerd. Het gemotoriseerd verkeer rijdt nu al jaren over een wegdek in lamentabele 
toestand, voor fietsers is de toestand zelfs nog slechter. 
Vanaf maandag 30 oktober werden in opdracht van AWV werken uitgevoerd aan het 
wegdek van de Kloosterstraat (N114) in Ekeren. AWV kondigde het volgende aan: "Het 
wegdek van de Kloosterstraat is versleten en aan vernieuwing toe. Daarom vernieuwt AWV 
het asfalt van de rijweg in beide richtingen. De werfzone situeert zich tussen het kruispunt 
met de Leugenberg en het kruispunt met de Bilderdijkstraat/Boerendijk. De werken starten 
vanaf maandag 30 oktober en duren, onder voorbehoud van de weersomstandigheden, tot 
en met vrijdag 3 november 2023."
Wat blijkt nu? Het herasfalteren heeft zich beperkt tot de hele rijweg voor het 
gemotoriseerd verkeer. Het nieuwe asfalt loopt af naar de fietspaden, waardoor die nog 
zijn "versmald", m.a.w. asfalt vanaf de volle witte lijn tot ongeveer ¾ van het fietspad 
werd bij geasfalteerd. Het asfalt heeft de tweede lijn van het fietspad niet bereikt, zodat 
dit tot meer onveiligheid leidt. Het fietspad is nu bij slecht weer helemaal onveilig en slechts 
op een beperkte breedte berijdbaar. Dus nog meer moordstrook dan ervoor ...
1. In antwoord op schriftelijke vraag nr. 296 van 24 november 2022 van Filip Dewinter 
geeft de minister aan: "De wegentoezichter van AWV doet geregelde inspecties van 
dit traject en indien de verkeersveiligheid in het gedrang komt, zal er opgetreden 
worden."
Kan de minister de inspectieverslagen van het voorbije jaar bezorgen?
2. Wordt daarin verwezen naar de verkeersveiligheid van alle weggebruikers, inclusief de 
fietsers?
3. Hoe schat de minister de verkeersveiligheid voor fietsers op die plek in?
4. Hoe zal AWV de onveilige situatie voor fietsers op korte termijn verbeteren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 499 van 17 januari 2024
van IMADE ANNOURI
1. De wegentoezichters van het Agentschap Wegen en Verkeer (AWV) inspecteren het 
gewestwegennet. Elke wegentoezichter heeft een aantal gewestwegen onder zijn of 
haar toezicht en inspecteert die wegen minstens één keer per week. In de praktijk 
gebeurt dat echter vaker (twee tot drie keer per week). Hier worden echter geen 
inspectieverslagen van opgemaakt. De toezichters maken wel vaststellingen van de 
problemen die ze vaststellen (zoals putten, omgevallen verkeersborden …), die dan 
opgevolgd worden door eigen arbeiders of door aannemers in opdracht van AWV. 
2. De wegentoezichters van AWV bekijken tijdens hun inspectierondes alle 
wegaanhorigheden, dus ook de fietsvoorzieningen. Het voetpad wordt niet 
meegenomen in de inspecties, aangezien dat onder het beheer van de steden en 
gemeenten valt. 
3. De veiligheid van de fietsers op de Kloosterstraat te Ekeren is niet optimaal, aangezien 
het om een te smal fietspad gaat zonder redresseerstrook. 
4. AWV vernieuwde recent inderdaad enkel het wegdek in asfalt voor gemotoriseerd 
verkeer. Omdat het fietspad hier in beton is uitgevoerd, kon dit niet meegenomen 
worden bij deze onderhoudsbeurt. AWV zal uiteraard het fietspad blijven inspecteren 
en bij dringende problemen actie ondernemen.
