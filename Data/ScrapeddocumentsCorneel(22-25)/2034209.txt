title: Turnhoutsebaan Antwerpen - Snelheidshandhaving
thema: Mobiliteit en Verkeer
pdf link: https://docs.vlaamsparlement.be/pfile?id=2034209
thema link: https://www.vlaamsparlement.be/parlementaire-documenten/schriftelijke-vragen/1794500
SCHRIFTELIJKE VRAAG
nr. 468
van HANNES ANAF
datum: 15 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Turnhoutsebaan Antwerpen  -  Snelheidshandhaving
De fietsstraat op de Turnhoutsebaan ligt er intussen bijna anderhalf jaar. In het voorjaar 
2023 werd de mobiele flitscamera weggehaald. Er zou in het najaar 2023 een permanent 
handhavingssysteem komen, maar dat systeem is er nog steeds niet. 
Door het gebrek aan handhaving dreigen de ingrepen die gedaan werden om de 
verkeersveiligheid daar te verbeteren hun doel te missen. 
1. Wat is de timing? Wanneer wordt in een vast handhavingssysteem voorzien? 
2. Wat zijn de oorzaken van de vertraging van de plaatsing ervan?
3. Op 11 april 2023 werd de mobiele flitscamera op de Turnhoutsebaan weggehaald. 
Graag een overzicht per maand van de snelheidsmetingen sinds de plaatsing tot het 
weghalen van de mobiele flitscamera? Hoeveel overtredingen werden gemeten?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 468 van 15 januari 2024
van HANNES ANAF
1-2.AWV laat weten dat het plaatsen van de vaste flitspaal vertraging opliep door 
verkeerskundige en technische belemmeringen:
Alvorens de flitspaal overtredingen kan vaststellen op een fietsstraat, dient deze straat 
opgenomen te worden in een zone 30. Het instellen van deze zone 30 vraagt 
verschillende stappen. Ook dienen bomen gerooid te worden om de flitspaal optimaal 
te kunnen laten werken. Hiervoor is een kapvergunning van de stad Antwerpen nodig. 
De gesprekken hierover zijn nog niet afgerond. 
Deze belemmeringen moeten worden opgelost alvorens een duidelijke planning kan 
worden opgemaakt. 
3. Hieronder volgt een overzicht met het aantal overtredingen per maand tussen juli 2022 
en april 2023 dat door de mobiele flitscamera werd vastgesteld:
maand aantal overtredingen
07/2022 1258
08/2022 504
09/2022 492
11/2022 432
01/2023 194
02/2023 499
03/2023 539
04/2023 162
