title: Agentschap Informatie Vlaanderen - Ondersteuning thuiswerkend personeel
thema: Vlaamse administratie
pdf link: https://docs.vlaamsparlement.be/pfile?id=2004809
thema link: https://www.vlaamsparlement.be/parlementaire-documenten/schriftelijke-vragen/1770768
SCHRIFTELIJKE VRAAG
nr. 19
van BRECHT WARNEZ
datum: 12 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Informatie Vlaanderen  -  Ondersteuning thuiswerkend personeel
Personeelsleden kunnen kiezen voor telewerk, mits toestemming van de leidinggevende.
Na onderhandelingen met de vakorganisaties vaardigde minister Somers op 16 juli 2021 
de omzendbrief Hybride werken binnen de Vlaamse overheid uit. Daaruit blijkt dat elke 
organisatie zelf bepaalt op welke manier personeelsleden ook thuis materieel worden 
ondersteund om kwaliteitsvol te kunnen werken (te denken valt aan een bureaustoel, twee 
monitors …). 
De ondersteuning werd bij besluit van de Vlaamse Regering van 17 september 2021 
aangevuld met een thuiswerkvergoeding voor internet (‘tussenkomst bij het professionele 
gebruik van de eigen internetverbinding’) van minimum 20 euro of een tegemoetkoming 
in het internetabonnement via een derdebetalersregeling. 
Gelieve de gevraagde gegevens via een Excel-bestand weer te geven.
Hierbij mijn vragen over de ondersteuning van thuiswerkende ambtenaren bij het 
Agentschap Informatie Vlaanderen:
1. Welke initiatieven zijn al genomen om de thuiswerkende Vlaamse ambtenaar financieel 
te ondersteunen (in het bijzonder de thuiswerkvergoeding voor internet of via het 
derdebetalerssysteem)? 
a) Hoeveel ambtenaren hebben de thuiswerkvergoeding voor internet genoten? 
Hoeveel hebben andere financiële vergoedingen genoten? Graag absolute 
aantallen en procentuele aantallen.
b) Welk budget werd daarvoor gereserveerd? Graag een overzicht voor de afgelopen 
drie jaar.
2. Welke initiatieven zijn al genomen om de thuiswerkende Vlaamse ambtenaar materieel 
te ondersteunen (tweede scherm, laptop, bureaustoel, …)?
a) Welk budget werd daarvoor gereserveerd? Graag een overzicht voor de afgelopen 
drie jaar.
b) Hoeveel ambtenaren hebben de afgelopen jaren van deze initiatieven genoten? 
Graag een overzicht van de afgelopen drie jaar.
3. Indien bij het Agentschap Informatie Vlaanderen nog geen maatregelen genomen zijn 
zoals in deelvraag 1, zijn er dan extra initiatieven gepland? Graag met vermelding van 
motivatie alsook van timing en budget.
4. Indien bij het Agentschap Informatie Vlaanderen nog geen initiatieven genomen zijn 
omtrent materiële ondersteuning zoals in deelvraag 2, zijn er dan extra initiatieven 
gepland? Graag met vermelding van motivatie alsook timing en budget.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 19 van 12 oktober 2023
van BRECHT WARNEZ aan BART SOMERS
Op mijn initiatief keurde de Vlaamse Regering op 17 september 2021 een wijziging van 
het Vlaams Personeelsstatuut goed. Hierdoor krijgt elk personeelslid in het kader van 
hybride werken voortaan een tussenkomst voor internetkosten. Dit kan op 2 manieren:
- Via een forfaitaire vergoeding van 20 euro per maand;
- Via een derdebetalerssysteem voor de kostprijs van de internetaansluiting en het 
internetabonnement. 
Alle personeelsleden die regelmatig en structureel thuiswerken, ontvangen op die manier 
een financiële tussenkomst. De optie om geen vergoeding toe te kennen, behoort hiermee 
definitief tot het verleden. 
Daarnaast keurde de Vlaamse Regering op 8 september 2023 het sectoraal akkoord 2020-
2022 voor de personeelsleden van de Vlaamse overheid goed. Een van de maatregelen in 
dit sectoraal akkoord is een (thuiswerk)vergoeding van 20 euro per maand voor 
personeelsleden die gemiddeld minstens 1 dag per week thuiswerken. Deze vergoeding 
dient als tegemoetkoming voor huisvestingskosten (vb. gas en elektriciteit) en is 
cumulatief met de internetvergoeding die personeelsleden ontvangen bij regelmatig 
thuiswerk.
Als minister van Bestuurszaken ben ik bevoegd voor het algemeen personeelsbeleid van 
de Vlaamse overheid. Voor de toepassing van het specifiek personeelsbeleid bij het 
agentschap Informatie Vlaanderen verwijs ik u door naar de functioneel bevoegde minister 
van deze entiteit (Besluit van de Vlaamse Regering van 27 maart 2020  tot vaststelling 
van de regels voor het algemene personeelsbeleid in de diensten van de Vlaamse overheid, 
de Vlaamse openbare instellingen en de strategische adviesraad SERV en voor het 
specifieke personeelsbeleid in de diensten van de Vlaamse overheid).
