title: Asbestafbouw - Jeugdlokalen
thema: Jeugdbeleid
Natuur en Milieu
pdf link: https://docs.vlaamsparlement.be/pfile?id=2078858
thema link: https://www.vlaamsparlement.be/parlementaire-documenten/schriftelijke-vragen/1834869
SCHRIFTELIJKE VRAAG
nr. 40
van ANDY PIETERS
datum: 21 oktober 2024
aan JO BROUNS
VLAAMS MINISTER VAN OMGEVING EN LANDBOUW
Asbestafbouw  -  Jeugdlokalen
De Vlaamse Regering heeft op 22 december 2023 een versterkt Actieplan Asbestafbouw 
2023 principieel goedgekeurd. Het Actieplan Asbestafbouw 2023 is versterkt ten opzichte 
van het oorspronkelijke Actieplan Asbestafbouw van 2018. Het plan bevat een nieuw 
uitgelichte actie die voorheen tekstueel vermeld werd in één of meerdere acties van het 
Actieplan Asbestafbouw 2018 (“Type 1”), inzonderheid voor het “realiseren van 
asbestveilige lokale jeugdinfrastructuur via een sectorprotocol”.
Uit de rapporteringscijfers die de Openbare Vlaamse Afvalstoffenmaatschappij (OVAM) 
verkreeg uit de lokale asbestprojecten, bleek immers dat slechts een twintigtal 
jeugd(sport)verenigingen sinds 2018 gebruikmaakten van de lokale asbestprojecten. Er 
was dan ook amper iets besteed voor die doelgroep sinds 2018. 
Net omdat jeugdige longen zo gevoelig zijn aan asbestvezelblootstelling - wat ook zo 
vermeld staat in het Actieplan Asbestafbouw 2018 - wou de toenmalige minister voor 
kinderen en jongeren het verschil maken door hen actief te benaderen.
 
1. Kan er een stand van zaken gegeven worden voor de uitrol van deze samenwerking 
met protocolpartners?
2. Is er al een overzicht beschikbaar van het aantal asbestattesten, asbestinventarissen 
en gebeurlijke asbestverwijdering voor jeugdlokalen in uitvoering van het actieplan? 
Graag ook een opdeling per provincie.
3. Welke initiatieven plannen de minister en de OVAM nog om verder te versnellen in de 
asbestafbouw bij jeugdlokalen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 40 van 21 oktober 2024
van ANDY PIETERS
1. Op 26 april 2024 ondertekenden de sectorprotocolpartners Ambrassade, Bataljong, 
Vlaamse Sportfederatie, Netwerk Lokaal Sportbeleid, OVAM en toenmalig bevoegd 
minister Zuhal Demir het nieuw sectorprotocol ‘Asbestveilige Lokale Jeugdgebouwen’. 
Met het sectorprotocol willen de protocolpartners gezamenlijk materialen met asbest 
in lokale jeugd(sport)gebouwen inventariseren en de risicovolle wegnemen met het 
oog op de realisatie van asbestveilige lokale jeugd(sport)gebouwen. 
De protocolondersteuning voorziet dan ook in een kosteloos asbestattest dat de risico’s 
in kaart brengt en in een kosteloze inzameling van asbestcement.
2. Intussen ontving de OVAM 266 aanvragen voor asbestattesten in lokale 
jeugd(sport)gebouwen met volgende provinciale opdeling:
•Antwerpen: 71 aanvragen;
•Limburg: 29 aanvragen;
•Oost-Vlaanderen: 60 aanvragen;
•Vlaams-Brabant: 17 aanvragen;
•West-Vlaanderen: 89 aanvragen.
3. Het sectorprotocol is nog maar recent van start gegaan. De OVAM houdt geregeld 
overleg met de sectorpartners voor een stand van zaken en ondersteunt de sector ook 
via deelname aan webinars of andere inhoudelijke ondersteuning. Qua communicatie 
wordt er nu bijzondere aandacht  geschonken aan het bereiken van de nieuwe lokale 
besturen opdat zij de opmaak van een asbestattest van lokale jeugdgebouwen en 
jeugdsportgebouwen als prioriteit in hun lokaal patrimoniumbeleid zouden meenemen.
Het sectorprotocol voorziet een evaluatie in juni 2026 waarna de protocolpartners en 
OVAM bijsturingen van het sectorprotocol kunnen voorstellen.
