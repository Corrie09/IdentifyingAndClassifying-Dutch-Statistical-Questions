title: Welzijnsbeleid scholen - Preventieadviseur
thema: Onderwijs en Vorming
pdf link: https://docs.vlaamsparlement.be/pfile?id=2022252
thema link: https://www.vlaamsparlement.be/parlementaire-documenten/schriftelijke-vragen/1784401
SCHRIFTELIJKE VRAAG
nr. 170
van STEVE VANDENBERGHE
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Welzijnsbeleid scholen  -  Preventieadviseur
Sinds 1 september 2022 is er in het onderwijs een mandaat van preventieadviseur. Elk 
van de ongeveer 4000 scholen in Vlaanderen moet een preventieadviseur hebben, om 
ondersteuning te bieden bij het welzijnsbeleid. Ze maken risicoanalyses en brengen 
adviezen uit. Tijdens corona is nog maar eens gebleken welke belangrijke taak ze hebben.
Hoewel er in het onderwijs wel een mandaat is van ICT-coördinator, is dat er in de praktijk 
niet voor preventieadviseur. De toekenning van het mandaat van preventieadviseur 
betekent alleen dat het mandaat officieel wordt erkend en bij naam wordt genoemd, maar 
in de feiten verandert er weinig.
Het nadeel van een mandaat is dat er steeds een onderliggend ambt moet zijn. Vaak zien 
we dat preventieadviseurs op werkingsmiddelen worden aangesteld, waardoor ze minder 
goede loon- en arbeidsvoorwaarden hebben.
1. Wat zijn volgens de minister de voor- en nadelen van een mandaat versus een 
organiek ambt?
2. Werd het mandaat van preventieadviseur voorgelegd aan de begeleidingscommissie? 
Zo ja, graag het verslag van de betrokken begeleidingscommissies als bijlage bij het 
antwoord. 
Zo niet, waarom werd het niet geagendeerd?
3. Hoeveel mensen waren aangesteld in het ambt van preventieadviseur in het schooljaar 
2022-2023?
4. Zijn er volgens de minister genoeg preventieadviseurs werkzaam in het onderwijs? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 170 van 1 december 2023
van STEVE VANDENBERGHE
1. Bij het afsluiten van cao XII hebben we een keuze gemaakt om een mandaat in te 
voeren i.p.v. een ambt. 
Een mandaat geeft immers de nodige flexibiliteit aan de werkgever – in onderwijs het 
schoolbestuur – om de functie toe te wijzen conform de federale wetgeving. De 
federale wet van 4 augustus 1996 betreffende het welzijn van de werknemers bij de 
uitvoering van hun werk en de Codex over het welzijn op het werk legt sowieso een 
aantal normen en verplichtingen vast m.b.t. preventie en bescherming op het werk 
waar een werkgever moet aan voldoen. Daarenboven is er in het kader van deze 
wetgeving voor de toewijzing van de preventieadviseur een belangrijke rol weggelegd 
voor Comité voor Preventie en Bescherming op het Werk.
Aansluitend op de invoering van het mandaat heb ik mijn medewerkers de opdracht 
gegeven om samen met de administratie en de sociale partners (de 
onderwijsverstrekkers en de vakorganisaties) in een werkgroep voorstellen uit te 
werken inzake de opleiding, de verloning, … voor de preventieadviseur. Daarbij wordt 
ook de discussie gevoerd of het mandaat al of niet in een ambt moet worden omgezet. 
Het is evenwel complexe materie omwille van de verschillende statuten waarin de 
preventieadviseurs momenteel aangesteld zijn. De verschillen tekenen zich af 
naargelang het onderwijsnet. Sommige preventieadviseurs hebben een contractuele 
aanstelling, andere dan weer een statutaire aanstelling. Sommige scholen in het 
officieel gesubsidieerd onderwijs doen een beroep op de preventiedienst van het lokale 
bestuur dat ook als schoolbestuur optreedt. Daarnaast zijn er ook grote verschillen op 
het vlak van het opleidingsniveau dat deze preventieadviseurs beheersen. Al deze 
verschillen in kaart brengen en trachten tot gezamenlijke en gedragen voorstellen te 
komen die de functie of het mandaat van de preventieadviseur moeten opwaarderen 
voor deze diverse groep van personeelsleden, is bijgevolg een hele oefening. Ik wacht 
dan ook de analyse en voorstellen van deze werkgroep af om bijkomende maatregelen 
te nemen. 
2. Ik heb de invoering van dit mandaat niet voorgelegd aan de begeleidingscommissie. 
Het mandaat van preventieadviseur in onderwijs vergt immers geen instemming van 
deze commissie omdat er geen voorwaarden m.b.t. de inhoud van het mandaat 
worden vastgelegd.
De toekenning van het mandaat van preventieadviseur houdt momenteel immers in 
dat de functie van preventieadviseur officieel wordt erkend en bij naam wordt 
genoemd. 
3-4.In het Vlaams Parlement worden regelmatig pleidooien gehouden voor de verlaging 
van de planlast. Indien we aan scholen zouden vragen om hierover te rapporteren, 
zou dit opnieuw een verhoging van de planlast betekenen.
Het behoort alvast tot de bevoegdheid van een schoolbestuur om te bepalen hoe zij 
als werkgever vormgeven aan het welzijn op het werk zoals bepaald in de federale 
wetgeving, i.c. de wet van 4 augustus 1996 betreffende het welzijn van de werknemers 
bij de uitvoering van hun werk en de Codex over het welzijn op het werk. Die wetgeving 
legt sowieso een aantal normen en verplichtingen vast m.b.t. preventie en 
bescherming op het werk. 
