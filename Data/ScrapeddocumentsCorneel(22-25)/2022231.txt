title: Advies Sociaal-Economische Raad van Vlaanderen (SERV) interoperabiliteit - Stand van zaken
thema: Economie
Wetenschap en Innovatie
pdf link: https://docs.vlaamsparlement.be/pfile?id=2022231
thema link: https://www.vlaamsparlement.be/parlementaire-documenten/schriftelijke-vragen/1780866
SCHRIFTELIJKE VRAAG
nr. 65 
van LUDWIG VANDENHOVE
datum: 21 november 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Advies Sociaal-Economische Raad van Vlaanderen (SERV) interoperabiliteit  -  Stand van 
zaken
Op 25 oktober 2023 bracht de SERV een advies uit over “Werk maken van interoperabiliteit 
voor een digitale overheid en economie”. Dat kwam naar aanleiding van een vraag om 
uitleg van collega De Roo aan bod in de commissie van 14 november 2023.
De SERV stelt een aantal werkpunten voor: digitaalvriendelijke regelgeving (juridische 
interoperabaliteit), betere samenwerking tussen het Vlaamse, lokale en federale niveau en 
samenwerking tussen publieke, private en maatschappelijke actoren.
De minister-president verwijst in zijn antwoord naar de werkgroep datamanagement van 
het Stuurorgaan Vlaams Informatie- en ICT-beleid, die bezig is met het opstellen van 
datarichtlijnen als leidraad bij het regelgevend kader. Bij het LBLOD (Lokale Besluiten als 
geLinkte Open Data)-programma bekijkt de minister-president om dat uit te breiden naar 
meer lokale regelgeving en Vlaamse regelgeving.
1. Wanneer zal het Stuurorgaan Vlaams Informatie- en ICT-beleid klaar zijn met het 
opstellen van de datarichtlijnen? Wat zijn dan de volgende stappen eens dat klaar is?
2. Welke concrete stappen zal de minister-president, in samenspraak met minister 
Rutten, nemen voor de uitbreiding van het LBLOD-programma?
3. Welke andere stappen zal de minister-president zetten om het uitgebreide SERV-
advies ter harte te nemen? Wat is de timing ervan en wanneer mogen we de eerste 
concrete resultaten verwachten?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 65 van 21 november 2023
van LUDWIG VANDENHOVE
1. Onder het opstellen van datarichtlijnen wordt verstaan het opstellen en verstrekken 
van toelichtingen rond een aantal belangrijke uitdagingen die gemeenschappelijk zijn 
aan het gepast gebruik van data binnen de Vlaamse overheid. Uitdagingen zoals bijv. 
het op een consistente manier omgaan met persoonsgegevens binnen de beperkingen 
vastgelegd door de Algemene Verordening Gegevensbescherming (AVG) of het op de 
juiste manier selecteren van data om AI algoritmes te trainen die zoveel mogelijk vrij 
zijn van vooroordelen of andere vormen van bias. Deze toelichtingen kunnen gegeven 
worden tijdens kennisdelingssessies, desgevallend georganiseerd door of in 
samenwerking met respectieve werkgroepen, ressorterend onder het Stuurorgaan 
Vlaams Informatie- en ICT-beleid, in voorkomend geval in samenwerking met het AI 
competentie centrum van Digitaal Vlaanderen. Deze kennisdelingssessies kunnen 
aanleiding geven tot het identificeren van beste praktijken en, waar mogelijk en 
passend, het opstellen van meer uitgewerkte datarichtlijnen.
2. De uitbreiding van het LBLOD-programma naar meer lokale regelgeving valt onder de 
bevoegdheid van mijn collega van Binnenlands Bestuur, mevrouw Rutten.
Gegeven dat besluitvorming in heel wat digitaliseringsprocessen relevant is en ook 
Digitaal Vlaanderen hierin ondersteunend optreedt, onder meer via Lokaal Digitaal, 
hebben wij en onze administraties ondertussen de reflex om elkaar te betrekken. Op 
die manier koppelen onze medewerkers – samen – LBLOD-uitbreidingen aan concrete 
noden op het terrein. Voorbeelden zijn de retributiereglementen in het kader van het 
vastgoedinformatieplatform en onderzoek hoe LBLOD kan bijdragen in het opmaken 
van een vergunningen- of subsidieregister.
Samen met mijn collega van Binnenlands Bestuur, mevrouw Rutten, wil ik er ook voor 
zorgen dat de machineleesbare regelgeving, die al beschikbaar is via het LBLOD 
programma, nog gemakkelijker kan teruggevonden en hergebruikt worden door 
derden. Hiervoor zal samen met het Vlaamse Smart Data Space (VSDS) programma 
bekeken worden hoe LBLOD kan ingebed worden in een smart dataspace met als 
thema publieke administratie.
3. Ik schetste op 14 november in de Commissie voor Algemeen Beleid, Financiën, 
Begroting en Justitie een uitvoerig overzicht van de acties die deze Vlaamse overheid 
neemt in kader van het gewaardeerde advies van de SERV, als antwoord op de vraag 
van de heer De Roo.
In kader van deze vraag licht ik graag toe welke concrete acties inzake 
interoperabiliteit de Vlaamse Regering zal nemen en wanneer we hiervan resultaten 
mogen verwachten. Ik start met (i) de acties op interfederaal niveau, (ii) vervolgens 
bespreek ik de acties op Vlaams en lokaal niveau, en (iii) ik eindig met de publiek-
private initiatieven van het Vlaams Datanutsbedrijf athumi.
Interfederaal niveau
De interfederale werkgroep datastandaarden maakt deel uit van het Intergouverne-
menteel Comité e-Government (ICEG). ICEG is een samenwerkingsakkoord tussen de 
federale overheid, de gewesten en de gemeenschappen om de inspanningen voor een 
geïntegreerd e-government te harmoniseren en op elkaar af te stemmen. Deze 
werkgroep heeft met succes overeenstemming bereikt over de methode voor de 
gezamenlijke ontwikkeling van datastandaarden, met de in Vlaanderen ontwikkelde 
OSLO methodologie als basis. 
Nog deze legislatuur leg ik samen met de federale overheid een basis voor data-
standaarden voor hulpdiensten (hydranten), die de veiligheid van burgers over de 
regiogrenzen heen zal optimaliseren. Eind 2023 realiseren we een standaard voor 
gebouwen en een standaard voor mobiliteitsdienstverlening (trips en aanbod), die 
zorgt voor interoperabiliteit tussen de verschillende mobiliteitsoperatoren.
Op dit moment is mijn administratie samen met de interfederale partners een 
vervolgtraject aan het bekrachtigen met niet alleen oog voor de ontwikkelen van 
nieuwe interfederale standaarden maar ook voor de vertaling van de zeer 
gewaardeerde Vlaamse OSLO standaarden om de adoptie in de gewesten, 
gemeenschappen en bij de federale overheid makkelijker te maken. We verwachten 
dat alle partners samen kunnen oversteken voor eind 2023. Ik vraag mijn 
administratie om vandaag en in de toekomst een trekkersrol op te nemen op 
interbestuurlijk vlak.
Vlaams en lokaal niveau
In lijn met het advies van de SERV zet ik nog deze regeerperiode versterkt in op 
interoperabiliteit. Mijn administratie zet samen met de andere Vlaamse administraties, 
de steden en gemeenten, de private partners en de strategische 
onderzoeksinstellingen (SOC’s) in op het verhogen van interoperabiliteit, meer 
specifiek via het Open Standaarden voor Linkende Organisaties programma (OSLO).
Hierbij geef ik graag een overzicht van de standaarden en oplossingen die in 
ontwikkeling zijn. De Vlaamse ambitie op het vlak van datatechnologie is hoog, we 
hebben een groot draagvlak bij alle betrokken partners, wat de lijst van initiatieven 
lang maakt. De hieronder vermelde lokale besturen zijn initiatiefnemers, in 
samenwerking met een zeer brede groep van andere steden en gemeenten. 
De komende jaren staan diverse standaarden en initiatieven op de agenda die het 
leven van burgers, ondernemers en organisaties in 2024 aanzienlijk zullen 
veranderen.  
In het vierde kwartaal van 2023 zijn de opgeleverde standaarden onder meer gericht 
op cultuurparticipatie, vervoersknooppunten, leercredentials, verkeersmetingen, het 
voorkomen van wegdekschade door Kunstmatige Intelligentie in Roeselare, en urban 
mining in Oostende voor vlotter hergebruik van bouwmaterialen in stedelijke 
gebieden.
Het eerste kwartaal van 2024 brengt gevalideerde standaarden voor het datamodel 
van kabel- en leidingbeheerders voor overdracht van leidinggegevens naar het Kabel- 
en Leidinginformatieportaal (KLIP), jeugd- en cultuurinfrastructuur, aandacht voor 
waterkwaliteit, burgerinitiatieven ter stimulering van de lokale economie in Geel, en 
Visualo informatieschermen die lokale handelaars in beeld brengen in Halle.
Het tweede kwartaal van 2024 omvat standaarden voor het onderzoek in bodem en 
ondergrond, oplossingen voor vrachtwagenoverlast in gemeenten zoals Puurs, en het 
sanctieregister voor verzameling van bestuurlijke sancties op verschillende overheids-
niveaus, wat naadloos aansluit bij de ambities van het LBLOD-programma.
In het derde kwartaal van 2024 zijn er ontwikkelingen zoals druktemetingen ter 
ondersteuning van de lokale economie in Mechelen en Oostkamp, slim ruimtelijk 
plannen in Gent voor een aangenamere stadskern, een slimme fiche voor alle 
informatie van kinderen die buitenschoolse activiteiten volgen in Bornem, en een 
toegankelijkere dienstverlening van lokale besturen via een slimme 
raadpleegomgeving in Aalter, in synergie met het gewaardeerde LBLOD-programma 
van minister Rutten.
Het vierde kwartaal van 2024 markeert de invoering van de digitale watermeter door 
De Watergroep, mobiliteitskredieten voor burgers in Hasselt en de implementatie van 
slimme stadsdistributie om de logistiek in het stadscentrum van Hasselt efficiënter te 
plannen.
Deze standaarden zullen hun weg vinden naar oplossingen via de eerder genoemde 
partners, oplossingen die het leven van burgers, ondernemers en organisaties 
eenvoudiger, goedkoper en gezonder maken.
Publiek-private initiatieven van het Vlaams Datanutsbedrijf athumi.
Nog deze legislatuur initiëren we 5 nieuwe interoperabele data-ecosystemen bovenop 
de 4 platformen die athumi vandaag reeds operationeel heeft. Alle platformen 
gebruiken OSLO-standaarden die in co-creatie met de private sector tot stand 
kwamen. 
In 2024 zal Athumi zich richten op verschillende belangrijke initiatieven:
1) Het implementeren van een digitaal registratiesysteem voor overlijdensaangifte en 
het efficiënt delen van relevante gegevens tussen betrokken partijen. De analyse 
en financiering voor dit project werden in 2023 voltooid, en Athumi streeft ernaar 
om in het eerste kwartaal van 2024 te starten met de ontwikkeling van dit nieuwe 
platform. Op langere termijn is het plan om ook andere sectoren, zoals notarissen, 
nutsbedrijven en banken, te laten aansluiten op dit ecosysteem.
2) De digitalisering van gegevensuitwisseling betreffende bouwmaterialen tussen 
verschillende partners in de bouwsector. Na een verkennende studie eerder dit 
jaar, heeft Athumi de brede bouwsector betrokken bij dit initiatief. In 2024 zal de 
concrete business case in samenwerking met de sector worden uitgewerkt, met 
mogelijke uitvoering in 2025.
3) Het faciliteren van informatie-uitwisseling tussen bedrijven en netbeheerders met 
betrekking tot hun energiebehoeften in het kader van de energietransitie. De 
energiesector heeft deze specifieke uitdaging voorgelegd aan Athumi. Een pilotfase 
zal worden opgezet in de eerste helft van 2024, met het oog op mogelijke 
opschaling naar een oplossing op sectorniveau later in 2024 of in 2025.
4) Het delen van EPC-certificaten om processen te vereenvoudigen in de financiële 
sector met het oog op ESG-rapportage. Athumi heeft in 2023 een consortium 
samengebracht van geïnteresseerde partijen uit diverse sectoren voor het 
uitwisselen van EPC-data. Momenteel wordt de analyse van behoeften en 
toepassingen afgerond, waarna in 2024 concrete implementatie mogelijk zal zijn.
5) Uitbreiding van het bestaande vastgoedinformatieplatform met bodemattesten 
voor woningaankopen. De rollout van het Vastgoedinformatieplatform over alle 
Vlaamse gemeenten zal tegen het einde van 2023 zijn voltooid. In 2024 zal het 
platform worden uitgebreid met extra datapunten, zoals bodemattesten, en dit zal 
beschikbaar zijn voor alle gebruikers van het platform voor het einde van 2024.
Dankzij deze inspanningen om te komen tot een gestandaardiseerde en vlotte data-
deling over economische sectoren heen zullen onze burgers, de samenleving, en de 
economische actoren in de nabije toekomst kunnen rekenen op de beschikbaarheid 
van nog meer data voor meer innovaties en geavanceerde toepassingen.
