title: Lokale besturen - Financiële toestand
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2012056
thema link: https://www.vlaamsparlement.be/parlementaire-documenten/schriftelijke-vragen/1775773
SCHRIFTELIJKE VRAAG
nr. 44
van BRECHT WARNEZ
datum: 26 oktober 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Financiële toestand
De opeenvolgende crisissen hebben heel wat gevolgen voor de overheidsfinanciën op 
verschillende niveaus. De overheidstekorten werden groter en de schulden stegen.
Dankzij de opvolging van de beleids- en beheerscyclus (BBC) werd in de jaren voor de 
covidcrisis een robuuste financiële situatie gecreëerd op het niveau van de lokale besturen. 
Met de overschotten op het exploitatiebudget werd een gezonde financiële buffer 
opgebouwd. Daardoor kunnen de lokale besturen schokken zoals de coronacrisis opvangen 
en globaal gezien de impact op hun financiën beperkt houden.
Toch is het naar aanleiding van de coronacrisis en de daaropvolgende crisissen extra 
belangrijk om ook op het niveau van de individuele gemeenten te monitoren wat de impact 
is op de gemeentefinanciën. Daarnaast is het ook belangrijk om aandachtig te zijn voor 
een mogelijke toekomstige weerslag op de financiën van de lokale besturen.
In opvolging van schriftelijke vraag nr. 443 van 20 september 2022, graag een update van 
de gevraagde cijfers voor de afgelopen vijf boekjaren, telkens per provincie en in Excel.
1. Kan de minister een overzicht geven van de evolutie van de autofinancieringsmarges 
(AFM) en de gecorrigeerde autofinancieringsmarges? Graag een opdeling per 
gemeente en per provincie, met vermelding van de AFM per inwoner voor de afgelopen 
vijf boekjaren.
2. Kan de minister een overzicht geven van de evolutie in fiscale inkomsten uit 
onderstaande heffingen? Graag telkens een opdeling per gemeente voor de afgelopen 
vijf boekjaren, in absolute cijfers en in bedrag per inwoner:
a) de opcentiemen op de onroerende voorheffing;
b) de aanvullende belasting op de personenbelasting;
c) de gemeentebelasting sensu stricto (zoals terrasbelasting, standgeld 
marktkramers, toeristische verblijfsbelasting enzovoort)?
3. Kan de minister een overzicht geven van de evolutie van de werkingsinkomsten van 
de lokale besturen (verhuur van sportcentra, dagprijzen van woonzorgcentra ...)? 
Graag een opdeling per gemeente voor de afgelopen vijf boekjaren, in absolute cijfers 
en in bedrag per inwoner.
4. Kan de minister een overzicht geven van de evolutie van de exploitatie-uitgaven aan 
onderstaande rubrieken? Graag een opdeling per gemeente voor de afgelopen vijf 
boekjaren, in absolute cijfers en in bedrag per inwoner.
a) personeelsuitgaven, met volgende opdeling: lonen, bijhorende 
werkgeversbijdragen, pensioenbijdragen en overige personeelskosten. Graag ook 
vermelden welke gemeenten het afgelopen boekjaar een beroep deden op 
tijdelijke economische werkloosheid voor contractuelen;
b) werkingsuitgaven;
c) toegestane werkingssubsidies (gemeentetoelagen).
5. Kan de minister een overzicht geven van de evolutie van de uitgaven voor individuele 
hulpverlening? Graag een opdeling per gemeente voor de afgelopen vijf boekjaren, in 
absolute cijfers en in bedrag per inwoner.
6. Kan de minister een overzicht geven van de totale schuld van de gemeenten? Graag 
een opdeling per gemeente voor de afgelopen vijf boekjaren, in absolute cijfers en in 
bedrag per inwoner.
7. Hoe evalueert de minister deze cijfers? 
a) Ziet hij nood aan bijsturingen in zijn beleid?
b) Zo ja, graag plan van aanpak met timing en budget.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 44 van 26 oktober 2023
van BRECHT WARNEZ aan BART SOMERS
De cijfers komen uit de jaarrekeningen 2018 tot en met 2022 die de gemeenten via de 
digitale rapportering aan het Agentschap Binnenlands Bestuur bezorgd hebben. De data 
zijn getrokken op 6 november 2023. Op die datum zijn er voor 2022 299 originele 
jaarrekeningen en 1 voorlopige jaarrekening aangeleverd.
De gevraagde data kunnen bekomen worden via de BBC-analysetool die op de website 
Lokaal Bestuur staat.
1. De gegevens van de AFM zijn opgenomen in bijlage 1. De gegevens van de GAFM in 
bijlage 2.
2. Een overzicht van de fiscale inkomsten is opgenomen in bijlage 3.
3. Een overzicht van de werkingsopbrengsten is opgenomen in bijlage 4.
4. Een overzicht van de personeelsuitgaven is opgenomen in bijlage 5. Een overzicht van 
de uitgaven voor goederen en diensten in bijlage 6. Een overzicht van de toegestane 
werkingssubsidies in bijlage 7. 
5. Een overzicht van de individuele hulpverlening door het OCMW is opgenomen in bijlage 
8.
6. Een overzicht van de financiële schulden is opgenomen in bijlage 9.
7. De financiële duurzaamheid van de Vlaamse gemeenten is nog steeds gewaarborgd. Om 
deze financiële duurzaamheid te waarborgen werden deze regeerperiode een heel aantal 
maatregelen genomen ter ondersteuning van de lokale besturen. Niet alleen is de 
algemene financiering van de lokale besturen fors gestegen, ook werden nieuwe 
specifieke subsidiestromen in het leven geroepen om de lokale besturen te 
ondersteunen bij de aanpak van nieuwe en soms onverwachte uitdagingen.
BIJLAGEN
1.AFM
2.GAFM
3.Belastingontvangsten 
4.Werkingsopbrengsten
5.Personeelsuitgaven
6.Uitgaven voor goederen en diensten
7.Toegestane werkingssubsidies
8.Individuele hulpverlening door OCMW
9.Financiële schulden
