title: De Vlaamse Waterweg (DVW) - Zwemzones
thema: Natuur en Milieu
pdf link: https://docs.vlaamsparlement.be/pfile?id=2018051
thema link: https://www.vlaamsparlement.be/parlementaire-documenten/schriftelijke-vragen/1780623
SCHRIFTELIJKE VRAAG
nr. 231
van MIEKE SCHAUVLIEGE
datum: 20 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Vlaamse Waterweg (DVW)  -  Zwemzones
Op mijn schriftelijke vraag nr. 1605 van 9 augustus 2022 antwoordde de minister: “Lokale 
besturen kunnen onder voorwaarden een vergunning van De Vlaamse Waterweg (DVW) 
bekomen. Vanaf de zomer 2022 is het niet enkel mogelijk om een vergunning van De 
Vlaamse Waterweg te krijgen voor sportief zwemmen, maar ook voor recreatief zwemmen. 
Deze in 2022 toegelaten projecten betreffende recreatief zwemmen worden hierbij 
beschouwd als pilootprojecten, waarbij na een evaluatie het kader, de bijhorende 
voorwaarden en de locaties zullen bijgestuurd worden. Wat betreft de 
vergunningsverlening, dienen aanvragen gestuurd te worden aan 
info@vlaamsewaterweg.be.”
1. Is de evaluatie van de pilootprojecten van 2022 gebeurd? Graag ontvang ik een kopie 
van die evaluatie.
2. Welke pilootprojecten van 2022 werden in 2023 (en worden in 2024) voortgezet?
3. Welke bijsturingen over het kader, voorwaarden en locaties werden voorgesteld? En 
welke bijsturingen werden opgenomen in wetgeving? Graag een overzicht. 
4. Hoeveel aanvragen heeft info@vlaamsewaterweg.be ontvangen voor het jaar 2023 en 
het komende jaar 2024? Graag een chronologisch overzicht, met opsplitsing per jaar, 
locatie zwemzone, gemeente en (al dan niet) beslissing (goedgekeurd / geweigerd / 
naam samenwerkingsovereenkomst of vergunning als zwemzone).
5. Heeft de minister in het bijzonder een aanvraag van het gemeentebestuur Schoten 
over de Schoten Vaart (of E10-plas) ontvangen? 
6. Sommige gemeentebesturen klagen over drempels om zwemmen in open water 
mogelijk te maken. 
Heeft de minister dergelijke klachten ontvangen? Graag een overzicht voor het jaar 
2023. 
7. Hoeveel sportieve en recreatieve zwemzones waren er open voor het brede publiek in 
het zwemseizoen van 2022 en 2023?
8. De ambitie van de minister was om meer zwemlocaties te creëren.
Welke maatregelen neemt de minister en welk budget zal ze volgend jaar daarvoor 
vrijmaken? Graag een overzicht van de middelen, met een opsplitsing in 
vastleggingskrediet (VAK) en vereffeningskrediet (VEK) voor het jaar 2024.
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 231 van 20 november 2023
van MIEKE SCHAUVLIEGE
1. Na de zomer van 2022 werd besloten dat de locaties voor recreatief zwemmen niet 
dienden bijgestuurd te worden. Vanuit De Vlaamse Waterweg nv (DVW) werd wel 
vastgesteld dat niet elke zwemzone de voorwaarden met betrekking tot de controle 
van de waterkwaliteit even strikt naleefde. De bewuste zwemzones werden hierop 
aangesproken. Er werden vanuit DVW voor 2023 geen extra voorwaarden opgelegd.
2. De afgebakende zwemzones in de waterlopen in beheer van DVW die in 2022 werden 
opgestart, konden in 2023 ook voortgezet worden. In het geval dat de kwaliteit van 
het water en de veiligheid dit opnieuw toelaten, zal dit voor 2024 ook opnieuw het 
geval zijn.
3. De evaluatie die DVW in 2022 heeft uitgevoerd, had geen betrekking op het kader en 
de voorwaarden die vanuit Vlarem worden gesteld voor het aanvragen van een 
zwemzone. Wel heeft de Vlaamse Regering op 17 november 2023 haar goedkeuring 
gehecht aan het voorontwerp van Besluit van de Vlaamse Regering tot wijziging van 
het Besluit van de Vlaamse Regering van 1 juni 1995 houdende algemene en sectorale 
bepalingen inzake milieuhygiëne wat betreft zwemmen in open water.
Via dit wijzigingsbesluit wordt een bijkomende categorie ‘vrije zwemzones’ aan 
milieuvergunningsregelgeving (Vlarem) toegevoegd, waarbij ‘vrij’ slaat op ‘zonder 
toezicht’ (dus zonder redders).
Tevens worden de bestaande voorwaarden om als zwemzone erkend te worden in de 
milieuvergunningsregelgeving (Vlarem) versoepeld en wordt een aantal voorwaarden, 
zoals de aanwezigheid van blustoestellen, stortbaden, sanitair, douchecabines … 
afgeschaft.
Uiteraard blijft de veiligheid van de zwemmers hierbij een belangrijk uitgangspunt. Om 
die reden wordt een passende risicobeoordeling, die goedgekeurd is door AZG, 
opgenomen als voorwaarde. Dit biedt de mogelijkheid om concrete 
veiligheidsmaatregelen te bepalen op maat van de inrichting rekening houdend met de 
concrete risico’s die zich stellen. Tevens dient elke zwemzone uitgerust te zijn met een 
reddingsboei en dient een test van de waterkwaliteit te gebeuren.
4. Slechts een aantal steden en gemeenten hebben hun interesse getoond in zwemmen 
in bevaarbare waterwegen binnen het ambtsgebied van DVW.
Drie lokale besturen hebben een concreet voorstel voor het inrichten van een 
zwemzone ingediend. Al deze aanvragen zijn gedaan voor de zomer van 2023. 
Er werd een aanvraag gedaan door de gemeente De Panne voor een zwemzone in de 
Duinkerkevaart. Hier wordt momenteel gekeken in welke mate de interactie met de 
scheepvaart vermeden kan worden. Vervolgens kwam er een aanvraag binnen voor 
een zwemzone in Antwerpen voor op het Galgenweel te Linkeroever, die werd 
goedgekeurd. Dit is een gedeelde zone waar onder toelating van de wakeboardclub die 
concessiehouder is in dit gebied gezwommen mag worden in clubverband. Tot slot 
kwam er nog aanvraag van Kampenhout. Hun aanvraag was niet in overeenstemming 
met de voorwaarden van DVW en werd omwille van de veiligheid niet goedgekeurd.
5. Via DVW zijn er geen officiële aanvragen binnengekomen om een zwemzone in te 
richten in de Schoten Vaart of kanaal Dessel-Turnhout-Schoten voor 2023 of 2024.
6. Naast de reeds eerder in de Commissie voor Mobiliteit en Openbare Werken besproken 
opmerkingen heeft DVW geen bijkomende opmerkingen ontvangen.
7. In 2022 waren er 8 zwemzones:
- Damme: Damse Vaart
- Kortrijk: Abdijkaai bij Kanaal Bossuit-Kortrijk
- Zwevegem: Kanaal Bossuit-Kortrijk tussen brug La Flandre en de sluis van 
Zwevegem ter hoogte van de Zwaaikom
- Vilvoorde: Insteekdok bij Zeekanaal Brussel-Schelde
- Beernem/Oostkamp: oude kanaalarm van Gevaerts-Zuid
- Lier: Netekanaal, dode arm met jachthaven VVW-Nete
- Brugge: Langerei ter hoogte van sluiskolk Coupure en de Damse Vaart
- Mechelen: Keerdok bij de Dijle
In 2023 waren er 10 zwemzones:
- Antwerpen: Galgenweel
- Damme: Damse Vaart
- Kortrijk: Abdijkaai bij Kanaal Bossuit-Kortrijk
- Zwevegem: Kanaal Bossuit-Kortrijk tussen brug La Flandre en de sluis van 
Zwevegem ter hoogte van de Zwaaikom
- Vilvoorde: Insteekdok bij Zeekanaal Brussel-Schelde
- Beernem/Oostkamp: oude kanaalarm van Gevaerts-Zuid
- Lier: Netekanaal, dode arm met jachthaven VVW-Nete
- Brugge: Langerei ter hoogte van sluiskolk Coupure en de Damse Vaart
- Mechelen: Keerdok bij de Dijle
- Astene/Deinze: Vosselare put / Oude arm van de Leie
Deze zones zijn ook terug te vinden op de website https://kwaliteitzwemwater.be/nl.
Samen met mijn collega-minister van Omgeving heb ik het initiatief genomen om de 
voorwaarden voor zwemzones te versoepelen. Verder zal DVW net zoals afgelopen 
jaar een oproep naar de steden en gemeenten doen om bijkomende zwemzones te 
zoeken in rivieren en kanalen in hun beheer.
