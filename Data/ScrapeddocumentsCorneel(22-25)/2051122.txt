title: Werkgroep Institutionele Zaken – Uitwisseling gezondheidsgegevens tussen overheidsdiensten
thema: Gezondheid
Staatshervorming en Verhoudingen binnen de Belgische federale staat
pdf link: https://docs.vlaamsparlement.be/pfile?id=2051122
thema link: https://www.vlaamsparlement.be/parlementaire-documenten/schriftelijke-vragen/1806563
SCHRIFTELIJKE VRAAG
nr. 262
van KARL VANLOUWE
datum: 27 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Werkgroep Institutionele Zaken  –  Uitwisseling gezondheidsgegevens tussen 
overheidsdiensten
Het Vlaams Parlement richtte in december 2020 een Werkgroep Institutionele Zaken op 
om een grondige reflectie op te starten over de gewenste staatsinrichting.
De versnippering van bevoegdheden tussen met name het federale en het deelstatelijke 
beleidsniveau kwam in de 32 hoorzittingen met 96 experts uit het werkveld herhaaldelijk 
aan bod. De staatsstructuur is complex, waardoor bepaalde bevoegdheden niet altijd 
efficiënt of transparant kunnen worden uitgeoefend. Nochtans heeft de burger recht op 
een efficiënte en effectieve besteding van overheidsmiddelen.
In de nasleep van de werkzaamheden van de werkgroep dienden de Vlaamse 
meerderheidspartijen daarom een parlementaire conceptnota in met zogenaamde ‘quick 
wins’: zaken die zonder staatshervorming, binnen het huidige grondwettelijk en wettelijke 
kader - in afwachting van de nodige meer structurele oplossingen - al kunnen worden 
aangepakt.
Zo werd onder meer een interfederaal overleg voor de optimalisering van de 
gegevensuitwisselingen tussen overheidsdiensten als prioriteit naar voren geschoven.
1. Kan de minister een overzicht geven van de bestaande 
gegevensuitwisselingsprotocollen die met de federale overheid zijn gesloten? Graag 
ook een korte toelichting over de aard van de uitgewisselde gegevens en de datum 
waarop het protocol werd gesloten.
2. Welke stappen heeft de minister tijdens deze legislatuur gezet om de uitwisseling van 
gezondheidsgegevens tussen de Vlaamse en federale overheid te verbeteren?
3. Graag een overzicht van al de (interfederale) overlegmomenten ter zake.
4. Hoe evalueert de minister de gegevensuitwisseling in globo en acht ze de inspanningen 
om voor de nodige optimalisering te zorgen voldoende?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 262 van 27 februari 2024
van KARL VANLOUWE
1. Hieronder het gevraagde overzicht van de bestaande formele 
gegevensuitwisselingsprotocollen die met de federale overheid zijn gesloten:
a. In voorbereiding van een wettelijk samenwerkingsakkoord werd tijdens de 
Interministeriële Conferentie eGezondheid (IMC) van 28 juni 2023 eerst een 
protocolakkoord eGezondheid gesloten. Deze vervangt de voorgaande 
protocolakkoorden over dit thema. Dit nieuwe akkoord legt de vernieuwde 
afspraken vast voor het digitaliseringsbeleid in de gezondheidszorg en op basis 
waarvan een wettelijk samenwerkingsakkoord moet worden onderhandeld teneinde 
waar nodig de gemaakte afspraken juridisch bindend te maken. Het 
protocolakkoord gaat uit van een noodzakelijk te realiseren paradigmashift omwille 
van volgende evoluties:
- een veranderende zorgvraag (veroudering, meervoudige chronische 
pathologieën);
- een doorgedreven digitalisering en hergebruik van data (voor 
beleidsvoorbereiding, R&D, innovatie);
- een sterke evolutie in de zorgverlening (geïntegreerde en multidisciplinaire zorg- 
en welzijnsverlening, betrokken zorg met de persoon/patiënt en zijn omgeving 
lid van het zorgteam, cross border zorg);
- een evolutie naar doelgerichte zorg en preventie met aangepaste financiering.
Dit traject voor het wetgevende samenwerkingsakkoord is lopende. 
Voor meer informatie zie :
https://beslissingenvlaamseregering.vlaanderen.be/?search=Samenwerkingsov
ereenkomst%20over%20het%20optimaal%20elektronisch%20uitwisselen%20
van%20informatie
b. Samenwerkingsprotocol tussen de Vlaamse Gemeenschap, het Departement Zorg, 
de zorgkassen, enerzijds en de FOD Financiën anderzijds met het oog op de 
invoering van een spontane uitwisseling van inlichtingen aangaande de 
zorgvoorzieningen die via een elektronisch netwerk factureren. Dit is ondertekend 
in september 2023 en gepubliceerd in het Belgisch Staatsblad op 25/1/2024. Dit 
betreft de jaarlijkse uitwisseling van elektronische facturatiegegevens over het 
geheel van de zorgvoorzieningen die verlopen via VSB: residentiële 
ouderenvoorzieningen, revalidatieziekenhuizen en revalidatie-overeenkomsten, en 
psychiatrische verzorgingstehuizen.
c. Protocolakkoord van 19 oktober 2015 tussen de Federale Regering en de in artikel 
128, 130, 135 en 138 van de Grondwet bedoelde overheden betreffende het beheer 
en de financiering van de applicatie (e-Cad) voor het beheren van de erkenningen 
en de praktijkvergunningen van de gezondheidszorgbeoefenaars.
Wat gegevensdeling betreft bevat dit protocol de volgende bepalingen:
-De gegevens uit e-Cad voeden de “Federale databank van de beoefenaars van 
de gezondheidszorgberoepen” (kadaster), gehost door de FOD 
Volksgezondheid, Veiligheid van de Voedselketen en Leefmilieu.
-De databank CoBRHA op het e-Healthplatform wordt gevoed door de voormelde 
federale databank van de gezondheidszorgberoepen.
d. Het samenwerkingsakkoord van 22 december 2023 tussen de Federale Staat, de 
Vlaamse Gemeenschap, de Franse Gemeenschap, de Duitstalige Gemeenschap, de 
Gemeenschappelijke Gemeenschapscommissie, het Waalse Gewest en de Franse 
Gemeenschapscommissie betreffende de verwerking van gegevens met betrekking 
tot CoBRHA+. Dit samenwerkingsakkoord voorziet een wettelijke basis voor de 
interbestuurlijke CoBRHA+-databank, waarin gegevens samengebracht worden 
over de zorgaanbieders in België (CoBRHA: Common Base Registry For Healthcare 
Actors).
2. De focus van ons beleid ligt niet op de uitwisseling van gezondheidsgegevens tussen 
overheden, maar wel op de burger en eenieder die zorg, hulp of ondersteuning geeft. 
Om die gegevensdeling toe te laten, werd deze legislatuur werk gemaakt van een 
toekomstgerichte vernieuwing van Vitalink. Vitalink is de Vlaamse gezondheidskluis 
die zorgverleners in staat stelt om digitale gegevens van hun patiënten, afkomstig uit 
hun elektronische patiëntendossier, op een eenvoudige en veilige manier met elkaar 
te delen. Via verschillende patiëntenportalen hebben burgers toegang tot deze 
gedeelde informatie. Op dit moment deelt Vitalink informatie over vaccinaties, 
medicatieschema's, bevolkingsonderzoeken, kindrapporten en een samenvatting van 
het (medisch) patiëntendossier van de huisarts (Sumehr). In de toekomst zal dit alle 
mogelijke relevante gezondheidsinformatie van een burger omvatten, gestructureerd 
en gecodeerd volgens internationale informatie standaarden. Meer informatie is te 
vinden op de website www.vitalink.be.
Voor een aantal specifieke dossiers waarvoor gegevensuitwisseling nodig is worden er 
ook op andere manieren afspraken gemaakt met de federale overheid.
Zo wordt er gewerkt aan een samenwerkingsakkoord voor de uitwisseling van BelRAI-
gegevens tussen de Vlaamse en federale overheid, in het ruimere kader van het 
samenwerkingsakkoord rond eHealth. Dit werd reeds principieel goedgekeurd door de 
Vlaamse Regering op 19 januari 2024 en ligt nu voor advies voor bij de bevoegde 
adviesorganen. Intussen werden ook op technisch niveau de nodige ontwikkelingen 
afgerond om een gegevensstroom in beide richtingen op te zetten.
Daarnaast gebeurt er ook uitwisseling van gegevens tussen de Vlaamse overheid en 
de Rijksdienst voor Sociale Zekerheid, de KSZ, het rijksregister, etc. Dit wordt niet 
steeds geregeld met protocolakkoorden, maar zit vervat in de machtigingen.
3. Interfederaal overleg ter zake:
Op politiek niveau hebben we de IMC Gezondheid waar eGezondheid een thema is. De 
afstemming tussen de kabinetten van de betrokken ministers eGezondheid voor 
eGezondheid, als een voorbereiding op het IMC, is voorzien in het IKW eGezondheid.
Op strategisch/tactisch niveau is er een interfederaal plan eGezondheid, die zorgt voor 
een afstemming van de verschillende initiatieven eGezondheid binnen een afgesproken 
kader uit het IMC. De opvolging gebeurt via de Program Board eGezondheid.
Daarnaast is een governance binnen de overlegstructuren van het eHealth-platform 
voor de verdere uitwerking van het afsprakenkader van ons Belgische ecosysteem 
eGezondheid. Beslissingen worden genomen in het beheerscomité van het eHealth-
platform eGezondheid, waar Vlaanderen twee vertegenwoordigers heeft.
De Vlaamse overheid is ook vertegenwoordigd in het beheerscomité en het 
gebruikerscomité van de ‘Health Data Agency’, in de raad van bestuur van het IMA en 
in het Health data overleg.
Specifiek voor BelRAI is er een de stuurgroep BelRAI waarin alle overheden 
vertegenwoordigd zitten. Dit is de vaste overlegstructuur voor BelRAI die werd 
aangevuld met specifieke IKW’s en werkgroepen om het wettelijk 
samenwerkingsakkoord tot stand te brengen. 
Waar nodig is er ook technisch bilateraal overleg tussen de Vlaamse en federale 
administraties dat ad hoc wordt ingepland om de ontwikkelingen verder op te volgen.
4. Er zijn verschillende trajecten lopende om de gegevensuitwisseling tussen overheden 
te verbeteren. Er zijn nog allerlei domeinen waar we de gegevensuitwisseling verder 
kunnen verbeteren, waarbij ik vb. denk aan RIZIV-facturatie gegevens, de 
planningsmodellen van de federale Planningscommissie Medisch Aanbod, enzovoort. 
Ook het delen van data met het oog op handhavingstrajecten te ondersteunen en 
gerichter te maken, lijkt me onmisbaar naar de toekomst toe.
