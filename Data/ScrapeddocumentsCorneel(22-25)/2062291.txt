title: Begeleiders rijbewijs B - Voorwaarden vormingsmoment
thema: Mobiliteit en Verkeer
pdf link: https://docs.vlaamsparlement.be/pfile?id=2062291
thema link: https://www.vlaamsparlement.be/parlementaire-documenten/schriftelijke-vragen/1817541
SCHRIFTELIJKE VRAAG
nr. 814
van PAUL VAN MIERT
datum: 28 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Begeleiders rijbewijs B  -  Voorwaarden vormingsmoment
In het besluit van de Vlaamse Regering (BVR) van 14 juli 2023 heeft men de voorwaarden 
om een vormingsmoment voor begeleiders rijbewijs B als lesgever te mogen aanbieden, 
veranderd. 
In artikel 5 van het BVR lezen we: 
“Het vormingsmoment, vermeld in hoofdstuk III/1 van het koninklijk besluit van 10 juli 
2006, mag alleen worden gegeven door instructeurs die in het bezit zijn van een geldige 
instructietoelating en die de volgende opleidingen hebben gevolgd:
1° de opleiding voor instructeurs die het vormingsmoment geven, vermeld in artikel 38bis, 
1°, van dit besluit;
2° bijkomend de opleiding online lesgeven, vermeld in artikel 38bis, 2°, van dit besluit, als 
het vormingsmoment online wordt gegeven.”
In artikel 19 lezen we: 
“Alle erkenningen van instructeurs die vanaf 1 oktober 2017 tot en met 12 maart 2020 zijn 
verleend blijven geldig.”
Ik verneem dat het Departement Mobiliteit en Openbare Werken (MOW) de erkenning van 
sommige instructeurs intrekt, ondanks het feit dat de erkenning plaatsvond in de periode 
vermeld in artikel 19. Het departement MOW stelt namelijk dat men aan alle nieuwe 
voorwaarden moet voldoen.
Kan de minister verduidelijken of die interpretatie van het departement al dan niet klopt? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 814 van 28 maart 2024
van PAUL VAN MIERT
Artikel 19 van het besluit van de Vlaamse Regering van 14 juli 2023 tot wijziging van 
diverse besluiten over de rijopleiding en het rijexamen voor voertuigen van categorie B 
stipuleert inderdaad dat alle erkenningen van instructeurs die vanaf 1 oktober 2017 tot 
en met 12 maart 2020 zijn verleend met toepassing van hoofdstuk III/1, afdeling 2, van 
het koninklijk besluit van 10 juli 2006 betreffende het rijbewijs voor voertuigen van 
categorie B, geldig blijven. 
Het bewuste artikel zegt ook dat deze erkenningen aan dezelfde regels zijn onderworpen 
als de erkenningen, vermeld in hoofdstuk III/1, afdeling 2, van het koninklijk besluit van 
10 juli 2006 betreffende het rijbewijs voor voertuigen van categorie B, zoals van kracht 
vanaf 1 maart 2024. Dit betekent onder andere dat een instructeur erkend kan blijven 
zolang die voldoet aan de voorwaarden beschreven in artikel 9/8, §1 van het koninklijk 
besluit van 10 juli 2006 betreffende het rijbewijs voor voertuigen van categorie B, zoals 
van kracht vanaf 1 maart 2024. 
Om die reden werden bij de instructeurs die eerder een erkenning verkregen de nodige 
stukken opgevraagd. In tegenstelling tot wat in de vraag wordt gesuggereerd, werd geen 
enkele erkenning geschorst of ingetrokken. 
