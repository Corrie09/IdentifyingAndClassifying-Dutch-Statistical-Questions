title: Kabinetten - Werkingskosten
thema: Vlaamse Regering
pdf link: https://docs.vlaamsparlement.be/pfile?id=2011831
thema link: https://www.vlaamsparlement.be/parlementaire-documenten/schriftelijke-vragen/1761009
SCHRIFTELIJKE VRAAG
nr. 27
van SIHAME EL KAOUAKIBI
datum: 20 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Kabinetten  -  Werkingskosten 
De voorbije 2 jaar heeft de minister van Financiën uitentreuren herhaald hoe belangrijk 
het is om transparant om te gaan met belastinggeld.
Om een duidelijker zicht te krijgen op de manier waarop de Vlaamse Regering haar 
huishouden op orde zet - zoals ze dit ook verlangt van de burger -, met het oog op goed 
bestuur, graag volgende vragen.
1. a) Wat is de kostprijs per kabinet opgesplitst voor personeel, externe adviseurs, 
onkosten van de minister, telefoonkosten, dienstwagens, chauffeur, persoonlijke 
kok? 
b) In welke mate past men een verdeelmatrix toe die deze indirecte kosten 
onderbouwt als horende bij de uitvoering van het mandaat?
2. Kan de minister de grondgedachte achter dergelijke uitgaven toelichten en in welke 
mate dit accordeert met de geest van de wet?
3. Zijn er extra onkosten die worden ingebracht, bijvoorbeeld voor telefoon of wifi bij 
thuiswerk, en gaat de verantwoording eraan vooraf? Zo niet, hoe wordt de 
verantwoording achteraf gecheckt?
4. Hoe verhouden de kosten van deze uitgaven zich tot het gemiddelde inkomen van 
burgers in het land en het minimumloon?
5. Zijn er maatregelen getroffen om ervoor te zorgen dat de uitgaven efficiënt en effectief 
worden benut?
6. Welke controles worden er uitgevoerd m.b.t. de uitgaven en door wie?
7. Wordt het gebruik van een mobiele telefoon door een minister gezien als een kost 
eigen aan de uitvoering van het mandaat of ziet men het als privégebruik en waar 
wordt dit verschil gemaakt? 
8. Hebben de ministers een mobiele telefoon met een nummer specifiek voor de 
uitvoering van het mandaat of wordt het gsm-nummer voor privégebruik gehanteerd?
9. Hoe denkt de regering de stijgende uitgaven aan te pakken en ervoor te zorgen dat 
het geld van de burgers op de best mogelijke manier wordt gebruikt?
10. Hoe denkt de regering, in het licht van de huidige economische toestand, waarin veel 
mensen moeite hebben om rond te komen en te sparen voor ongeplande uitgaven, 
deze uitgaven tegenover haar burgers te rechtvaardigen?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 27 van 20 oktober 2023
van SIHAME EL KAOUAKIBI
1. a) Elke minister beschikt over een begrensd loon- en werkingsbudget om de organisatie 
van zijn bevoegdheden te kunnen faciliteren. Dit is georganiseerd in het besluit van 
de Vlaamse Regering tot organisatie van de kabinetten van de leden van de Vlaamse 
Regering. De budgetten zijn raadpleegbaar in de jaarlijkse administratieve tabel dat 
bijgevoegd gaat bij het middelen en uitvoeringsdecreet van de begroting.
b) Het is aan elk kabinet om al dan niet een verdeelmatrix toe te passen voor indirecte 
kosten indien ze dit als interessant beschouwen om verder interne opvolging te doen. 
Hier bestaan geen afspraken rond.
2. U geeft zelf niet aan naar welke wet u precies verwijst, maar dit lijkt me heel duidelijk 
in overeenstemming met de fundamenten van onze staatsinrichting en de rol die 
kabinetten daarin hebben. U weet ongetwijfeld dat de Vlaamse Regering op basis van 
artikel 21 van het Bijzonder Decreet van 7 juli 2006 over de Vlaamse instellingen haar 
eigen werking bepaalt. 
Een kabinet moet kunnen werken en voor die praktische organisatie zijn logischerwijze 
uitgaven nodig. Belangrijk daarbij is evenwel dat die uitgaven aan controle zijn 
onderworpen alsook dat er voor de terugbetaling voldoende fundamenten zijn 
(“rechtsgronden”).
3. De inbreng van kosten, zoals telefoon en tussenkomst internetvergoeding zijn geregeld 
via de omzendbrief over de organisatie van de kabinetten.
4. De kosten voor bestuurlijke uitgaven zijn niet te vergelijken met persoonlijke uitgaven 
of inkomens van burgers.
5. De omzendbrief over de organisatie van de kabinetten en de omzendbrief gedragscode 
voor bestuurlijke uitgaven zorgen samen met de omzendbrief betreffende de 
deontologische code voor de personeelsleden van de kabinetten van de Vlaamse 
Regering voor een efficiënt en effectief beheer van de budgetten.
6. De budgettaire verantwoordelijkheid is een interne verantwoordelijkheid van elk 
kabinet. Daarnaast voorziet het Rekenhof in een ex-post controle.
7. Telefonie wordt aanzien als een bestuurlijke uitgave en zit in de gedragscode voor 
bestuurlijke uitgaven. 
8. De budgetten worden jaarlijks ter goedkeuring voorgelegd aan het Vlaams Parlement 
dat dient als controleactor voor het voorstel dat door de Vlaamse Regering wordt 
ingediend.
9. De uitgaven worden jaarlijks gecontroleerd door het Rekenhof en ter goedkeuring 
neergelegd bij het Vlaams Parlement.
10. De uitgaven worden jaarlijks gecontroleerd door het Rekenhof en ter goedkeuring 
neergelegd bij het Vlaams Parlement. Op die manier worden alle uitgaven door de 
Vlaamse Regering gerechtvaardigd.
