title: Ingediende natuurbeheerplannen - Evolutie
thema: Natuur en Milieu
pdf link: https://docs.vlaamsparlement.be/pfile?id=2011858
thema link: https://www.vlaamsparlement.be/parlementaire-documenten/schriftelijke-vragen/1776610
SCHRIFTELIJKE VRAAG
nr. 91
van BART VAN HULLE
datum: 30 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ingediende natuurbeheerplannen  -  Evolutie
Artikel 16bis van het Natuurdecreet bepaalt dat voor een terrein dat beheerd wordt ten 
behoeve van natuurbehoud een natuurbeheerplan kan worden opgemaakt. Dat 
natuurbeheerplan bevat een beschrijving van de bestaande toestand, een globaal kader 
voor de ecologische, sociale en economische functie, de beheerdoelstellingen, de 
beheermaatregelen die genomen zullen worden om de beheerdoelstellingen te realiseren, 
en de wijze waarop de realisatie van de beheerdoelstellingen wordt opgevolgd en 
geëvalueerd.
In artikel 16octies van het Natuurdecreet staat de procedure voor de goedkeuring van een 
natuurbeheerplan: 
“1° in een eerste, verkennend deel wordt de informatie verzameld die nodig is om te 
bepalen met welk van de vier types terreinen, vermeld in artikel 16ter, §1, het geplande 
beheer overeenstemt. Dit eerste deel wordt goedgekeurd door het agentschap;
2° na de goedkeuring van het eerste deel wordt een ontwerp van een natuurbeheerplan 
opgemaakt;
3° een ontwerp van natuurbeheerplan, vermeld in punt 2°, wordt onderworpen aan een 
consultatie van het publiek als het gaat om terreinen van type twee, type drie of type vier;
4° een ontwerp van natuurbeheerplan, vermeld in punt 2°, wordt onderworpen aan het 
advies van door de Vlaamse Regering aan te wijzen instanties. De Vlaamse Regering kan 
bepalen voor welke types van terreinen advies moet worden verleend;
5° er wordt een beslissing genomen over het ontwerp van natuurbeheerplan.
De beslissing, vermeld in punt 5° van het eerste lid, gebeurt door de Vlaamse Regering of 
haar gemachtigde als het ontwerp van natuurbeheerplan betrekking heeft op een 
natuurdomein. Het agentschap beslist over de goedkeuring van het ontwerp van het 
natuurbeheerplan van andere terreinen.”
Graag een overzicht van de ingediende natuurbeheerplannen van 2017 tot en met 2022, 
met volgende informatie:
- De gemeente(n) waarin het natuurbeheerplan zich bevindt.
- Aantal hectare.
- Totale subsidies uitgekeerd per natuurbeheerplan onderverdeeld in soorten subsidies: 
aankoopsubsidie, eenmalige subsidie voor de opmaak of wijziging van een 
natuurbeheerplan,…
- Type natuurbeheerplan (type 1, 2, 3 of 4).
- Werd het natuurbeheerplan goedgekeurd of niet goedgekeurd? 
Indien niet goedgekeurd, graag de reden daarvoor.
- Type indiener van het natuurbeheerplan: terreinbeherende vereniging, privépersoon,…
Indien de indiener van het natuurbeheerplan een terreinbeherende vereniging is, 
gelieve de naam van de vereniging te vermelden: Natuurpunt vzw, VZW Durme, 
Limburglandschap vzw,…
- Datum van de publieke consultatie van het natuurbeheerplan.
- Datum van de beslissing (goedgekeurd of niet goedgekeurd) over het 
natuurbeheerplan na publieke consultatie.
- Aantal bezwaren ingediend per natuurbeheerplan.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 91 van 30 oktober 2023
van BART VAN HULLE
Een actueel overzicht van de goedgekeurde natuurbeheerplannen kan gevonden worden 
op de website van het Agentschap voor Natuur en Bos (ANB). Dit werd al aangegeven in 
een eerder antwoord op schriftelijke vraag 416 van 27 januari 2023. Als bijlage van die 
schriftelijke vraag is een overzicht toegevoegd van alle goedgekeurde 
natuurbeheerplannen tot 31 december 2022. 
In dat overzicht is ook aangegeven in welke gemeente(n) het natuurbeheerplan zich 
bevindt en het aantal hectaren. Ook daarin terug te vinden zijn gegevens met betrekking 
tot het type natuurbeheerplan en de betrokken beheerders. Die zijn aangegeven in 
hoofdcategorieën; met name private beheerders (PR), openbare beheerders (OP), 
terreinbeherende verenigingen (TBV) en het Agentschap voor Natuur en Bos (ANB).
De datum van de publieke consultatie van een natuurbeheerplan en het aantal ingediende 
bezwaren worden niet gecentraliseerd bijgehouden, maar vormen wel onderdeel van elk 
individueel dossier. Binnen het tijdsbestek van een schriftelijke vraag kan hier geen 
verdere analyse op uitgevoerd worden.
Het hierboven vermelde overzicht omvat enkel de goedgekeurde natuurbeheerplannen. De 
niet-goedgekeurde natuurbeheerplannen worden niet gecentraliseerd bijgehouden. Binnen 
het tijdsbestek van een schriftelijke vraag kan hier geen verdere analyse op uitgevoerd 
worden.
In bijlage is een overzicht toegevoegd van subsidies uitgekeerd per natuurbeheerplan en 
onderverdeeld in de volgende subsidies: subsidie voor opmaak of wijziging van een 
natuurbeheerplan en reguliere jaarlijkse subsidies voor de jaren 2018, 2019, 2020, 2021 
en 2022. 
De aankoopsubsidies kunnen bij uitbetaling niet automatisch gekoppeld worden aan een 
natuurbeheerplan. Binnen het tijdsbestek van een schriftelijke vraag kan hier geen verdere 
analyse op uitgevoerd worden.
BIJLAGE
Subsidies uitgekeerd per natuurbeheerplan
