title: Wateroverlast - Impact op premie voor zonnepanelen
thema: Energie
Natuur en Milieu
pdf link: https://docs.vlaamsparlement.be/pfile?id=2020249
thema link: https://www.vlaamsparlement.be/parlementaire-documenten/schriftelijke-vragen/1782487
SCHRIFTELIJKE VRAAG
nr. 168 
van BART DOCHY
datum: 27 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Wateroverlast  -  Impact op premie voor zonnepanelen
De Vlaamse overheid heeft beslist om de oude premie voor zonnepanelen op 1 januari 
2024 stop te zetten. Zonnepanelen met keuringsdatum tot en met 31 december 2023 
komen in aanmerking voor een premie. De indienstneming moet liggen na 1 januari 2023 
en er moet een digitale meter aanwezig zijn. Daarnaast moet de aanmelding van plaatsing, 
keuring en indienstneming dus plaatsvinden voor het einde van het jaar bij Fluvius. Daarna 
kan de melding worden verwerkt tot een afhandeling.
Door de grote wateroverlast van midden november 2023 worden heel wat werven 
geconfronteerd met waterschade en bijkomende vertragingen. Hierdoor kunnen geplande 
indienstnemingen door overmacht niet op tijd worden afgewerkt. 
Hoe zal de minister omgaan met vertragingen door aangetoonde overmacht in het kader 
van deze premie? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 168 van 27 november 2023
van BART DOCHY
De datum van ingebruikname van een PV-installatie is volgens het AREI de datum van de 
keuring, en niet van de plaatsing van de installatie. Het is dat element dat bepalend is voor 
zowel de aanvraag van de PV-premie als de melding van de ingebruikname bij de 
netbeheerder. Ik zal echter geen wijzigingen voorstellen aan de timing van de reeds 
besliste uitfasering van de PV-premie. De deadline dat de keuring gebeurd moet zijn 
uiterlijk op 31 december 2023 is dan ook voorzienbaar. 
Ondanks de vele regenval in de Westhoek tijdens de maand november zijn slechtere 
weersomstandigheden tijdens het najaar en jaareinde voor aannemers een voorzienbaar 
gegeven en geen overmacht. De omvang van de overlast door regenval varieerde 
overigens sterk van streek tot streek. Ook bij eerdere uitfaseringen van andere 
steunregimes (bv. de overgang van de terugdraaiende teller naar de PV-premie) werden 
geen gelijkaardige overgangsmaatregelen voorzien of werd de deadline niet opgeschoven.
