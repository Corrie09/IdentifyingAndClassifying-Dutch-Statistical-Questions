title: Spanningen tussen Kosovo en Servië - Impact op EU-toetredingsgesprekken met Servië
thema: Buitenlands beleid
Europese instellingen
pdf link: https://docs.vlaamsparlement.be/pfile?id=2006039
thema link: https://www.vlaamsparlement.be/parlementaire-documenten/schriftelijke-vragen/1771533
SCHRIFTELIJKE VRAAG
nr. 25
van SOFIE JOOSEN
datum: 13 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Spanningen tussen Kosovo en Servië  -  Impact op EU-toetredingsgesprekken met Servië
De Balkan is een smeltkroes van volkeren waar spanningen en conflicten nooit ver weg 
zijn. Dezer dagen lopen de spanningen hoog op tussen Kosovo en Servië. Op 26 september 
bestormde volgens de Kosovaarse autoriteiten een groep van dertig zwaarbewapende 
Serviërs het Kosovaarse grensdorpje Banjska. Bij het gevecht met de Kosovaarse politie 
kwamen één politieman en drie aanvallers om het leven.
Kosovo beschuldigt Servië ervan de aanval te hebben georganiseerd maar Servisch 
president Vucic ontkent elke betrokkenheid bij het incident. Toch omschreef Vucic de 
omgekomen aanvallers als helden en werd er een dag van nationale rouw gehouden. 
Kosovo stelt dat de militie voor meer dan 5 miljoen euro aan wapens bij zich had en ook 
nog honderd uniformen wat erop zou kunnen wijzen dat ze strijders in Kosovo wilden 
rekruteren. Uit documenten zou ook blijken dat sommige strijders uit Rusland kwamen. De 
vrees heerst dat Rusland Kosovo wil gebruiken om de Balkan en Europa te destabiliseren. 
De NAVO kondigde alvast aan om de in Kosovo aanwezige vredesmacht van zo’n 4500 
militairen op te schroeven als reactie op de toegenomen spanningen.
Kosovo klaagt ook over de ongeziene Servische troepenontplooiing langs de grens met 
Kosovo en trekt parallellen met hoe Rusland zijn inval in Oekraïne voorbereidde. Kosovo 
vraagt aan de EU nu om de toetredingsgesprekken met Servië stop te zetten.
1. Welke actuele betrouwbare informatie over de spanningen in de regio mocht de 
minister-president ontvangen?
2. Gaan er binnen de EU stemmen op om de toetredingsgesprekken met Servië te 
stoppen of minstens on hold te zetten? Wat is het standpunt van Vlaanderen in dezen?
3. Wat is de laatste stand van zaken in de uitvoering van het akkoord dat door beide 
landen met bemiddeling van de EU gesloten werd?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 25 van 13 oktober 2023
van SOFIE JOOSEN
1. Ter correctie, de aanval op het Kosovaarse grensdorpje Banjska vond plaats op 24 
september. Kort na de aanval volgde een troepenopbouw vanuit Servië aan de 
Kosovaarse grens, die zich, volgens Servië en de Verenigde Staten, niet veel later 
reduceerde tot het normale niveau. Ondertussen is de etnisch Servische politicus 
Milan Radoicic afkomstig uit Kosovo, gearresteerd in Servië. Hij gaf zelf toe achter de 
aanval te zitten. 
De European Union Rule of Law Mission in Kosovo (EULEX) is momenteel aanwezig op 
de grond, naast de door NAVO gestuurde Kosovo Force (KFOR). EULEX voert een 
civiele missie uit met als doel de verkozen instellingen in Kosovo te ondersteunen in 
hun beleid dat vrij van politieke inmenging en in overeenstemming met de 
internationale mensenrechten hoort te zijn. 
Verder is een onderzoek van de Kosovaarse autoriteiten gaande rond de aanval in 
Kosovo in september. De Europese Commissie wacht de informatie van dit onderzoek 
af alvorens actie te ondernemen. Op basis van die resultaten zal adequate actie 
ondernomen worden.
 
2-3.Ik beantwoord deelvragen 2 en 3 samen.
De regeringsleiders veroordelen in de conclusies van hun bijeenkomst van 25 en 26 
oktober met kracht de gewelddadige aanval op de Kosovaarse politie en uiten hun 
bezorgdheid over de veiligheidssituatie. De Europese Unie verwacht dat de daders 
worden aangehouden en snel voor de rechter worden gebracht, en dat Servië 
volledige medewerking verleent. Kosovo en Servië moeten blijven streven naar de-
escalatie en moeten zo spoedig mogelijk nieuwe verkiezingen in het noorden van 
Kosovo houden, waaraan de Kosovaarse Serviërs actief deelnemen. 
De Europese Raad betreurt dat beide partijen geen uitvoering hebben gegeven aan 
de overeenkomst over de weg naar normalisatie en de bijbehorende 
uitvoeringsbijlage, noch aan andere akkoorden die zijn bereikt in het kader van de 
door de EU gefaciliteerde dialoog onder leiding van de hoge vertegenwoordiger van 
de Unie voor buitenlandse zaken en veiligheidsbeleid en met de steun van de 
speciale vertegenwoordiger van de EU. De Europese Raad roept Kosovo en Servië op 
deze overeenkomsten onverwijld en zonder voorwaarden uit te voeren. Dit omvat de 
oprichting van de vereniging/gemeenschap van gemeenten met een Servische 
meerderheid. 
Normalisering van de betrekkingen is een essentiële voorwaarde voor de Europese 
integratie van beide partijen en beide partijen lopen het risico belangrijke kansen mis 
te lopen als er geen vooruitgang wordt geboekt.
