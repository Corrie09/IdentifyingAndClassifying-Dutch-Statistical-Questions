title: Instandhouding haveninfrastructuur Gent - Herinrichting Langerbrugge-eiland
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018171
thema link: https://www.vlaamsparlement.be/parlementaire-documenten/schriftelijke-vragen/1781743
SCHRIFTELIJKE VRAAG
nr. 255
van STIJN DE ROO
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Instandhouding haveninfrastructuur Gent  -  Herinrichting Langerbrugge-eiland
In mijn schriftelijke vraag nr. 916 van 7 maart 2023 informeerde ik naar de instandhouding 
van de haveninfrastructuur van de Gentse Zeehaven, waarvoor in het geïntegreerd 
investeringsprogramma 2023 6.680.000 euro was opgenomen.
Op mijn vraag naar de uit te voeren werken voor de instandhouding van de 
haveninfrastructuur in Gent en de timing van de werken antwoordde de minister onder 
andere: “Het voorziene budget op het ontwerp-GIP is uit te splitsen in 4 items: het 
herstellen van de oever langsheen het kanaal t.h.v. de Riemekaai; renovatie veerhaven 
Langerbrugge; Uitstroomconstructie Moervaart en herinrichting Langerbrugge-eiland.”
Wat de herinrichting van het Langerbrugge-eiland betreft, stelde de minister: “Dit project 
wordt getrokken door het projectbureau Gentse Kanaalzone. Deze voert momenteel een 
voorbereidende tracéstudie uit voor de aanleg van een nieuwe ontsluitingsweg naar de 
westelijke oever van het veer van Langerbrugge. In de loop van 2023 zal een studie worden 
aanbesteed voor de uitvoering van een technische ontwerpstudie van het gekozen tracé.”
Ik stel deze vraag in opvolging van mijn schriftelijke vraag nr. 916 van 7 maart 2023.
1. Wat is ondertussen de stand van zaken van de voorbereidende tracéstudie voor de 
aanleg van een nieuwe ontsluitingsweg naar de westelijke oever van het veer van 
Langerbrugge door het projectbureau Gentse Kanaalzone? Is de studie al afgerond? 
Zo ja, wat zijn de resultaten en conclusies van de studie? Wat is het tracé van de 
nieuwe ontsluitingsweg naar de westelijke oever van het veer van Langerbrugge?
Zo niet, wanneer zal de studie dan afgerond zijn? Wanneer zullen de resultaten en 
conclusies van de studie bekend zijn?
2. Wanneer exact werd de studie aanbesteed voor de uitvoering van een technische 
ontwerpstudie van het gekozen tracé? Wat is de stand van zaken van die studie? 
Wanneer zal de studie afgerond zijn?
3. Wat zijn de verdere timing en verloop van dit dossier?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 255 van 23 november 2023
van STIJN DE ROO
1. De studie is momenteel nog niet opgestart. Een samenwerkingsovereenkomst tussen 
de Vlaamse overheid en het Projectbureau Gentse Kanaalzone en een ontwerpbestek 
worden momenteel voorbereid.
2-3.Momenteel wordt een ontwerpbestek voorbereid. De aanbesteding dient nog plaats 
te vinden. De vermoedelijke timing om deze overheidsopdracht in de markt te 
plaatsen is Q1 2024. De verwachte uitvoeringstermijn wordt momenteel op een zestal 
maanden ingeschat.
