title: Drones als autonoom vervoer - Proefprojecten (2)
thema: Mobiliteit en Verkeer
pdf link: https://docs.vlaamsparlement.be/pfile?id=2055626
thema link: https://www.vlaamsparlement.be/parlementaire-documenten/schriftelijke-vragen/1813486
SCHRIFTELIJKE VRAAG
nr. 773
van BERT MAERTENS
datum: 15 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Drones als autonoom vervoer  -  Proefprojecten (2)
In opvolging van mijn schriftelijke vraag nr. 610 van 1 februari 2024 heb ik nog enkele 
bijkomende vragen over een voorbereidingstraject om tijdens de zomer te experimenteren 
met een drone boven ons ‘search and rescue’-gebied op de Noordzee, in samenwerking 
met andere betrokken kustwachtpartners.
1. Wie is de trekker van dat experiment?
2. Wat is de finaliteit van het experiment?
3. Wat is de doelstelling van het experiment? Welke taken zal de drone op zich mogen 
nemen?
4. Wordt met de ‘search and rescue’-zone verwezen naar onze Maritime Search & Rescue 
Region (MSRR) en/of ook naar onze Aeronautical Search and Rescue Region (ASRR)?
5. Gezien de grootte van beide ‘search and rescue’-gebieden, gaat het om één drone of 
meerdere drones?
6. Wie zijn de betrokken kustwachtpartners?
7. Welk budget is voor dat experiment gereserveerd?
8. Wordt in het kader van dit experiment ook afgestemd met Defensie?
9. Wat is de doorlooptijd van het experiment?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 773 van 15 maart 2024
van BERT MAERTENS
1. Dit gaat om een Multipurpose Maritime Operation (MMO) waarbij het Europese 
agentschap EMSA (European Maritime Safety Agency) de leiding neemt. Nationaal is 
het agentschap voor Maritieme Dienstverlenging en Kust (MDK) het centrale 
aanspreekpunt.
 
2. Het gaat om een grootschalige operatie die 4 maanden duurt waarbij zowel België en 
Frankrijk als lidstaten betrokken zijn, alsook de Europese agentschappen EMSA en 
EFCA (European Fisheries Control Agency). Tijdens de duurtijd van de MMO worden 
verschillende kustwachtfuncties/activiteiten uitgevoerd in een grensoverschrijdend 
gebied, waarbij de inzet van de RPAS (Remotely Piloted Aircraft System= drone) er 
één van is. De RPAS zal in Cross Gris Nez in Frankrijk gestationeerd zijn. Ultieme 
doelstelling van de MMO is om de geschiktheid van bepaalde middelen te kunnen 
uittesten en om grens– en sectoroverschrijdende samenwerking op kustwachtgebied 
te stimuleren en verder vorm te geven. 
 
3. MDK heeft als doelstelling om de geschiktheid van de RPAS uit te testen als aanvulling 
op bestaande reddingsmiddelen, en zal meer concreet het volgende testen:
Detecteren van ‘anomalieën’ (kleine bootjes, drenkelingen, objecten, …)
In beeld brengen van opgelopen schade aan een schip bij een incident
Inzet RPAS bij reguliere Search and Rescue oefeningen
Op lange termijn is het ook de bedoeling om testen uit te voeren waarbij de RPAS 
kan opstijgen bij calamiteiten, maar tijdens de MMO zal voornamelijk met vooraf 
geplande testvluchten gewerkt worden. 
Ook de andere betrokken kustwachtpartners hebben de doelstelling om de RPAS in 
te zetten. Directoraat Generaal (DG) Leefmilieu en Beheerseenheid Mathematisch 
Model van de Noordzee (BMM) willen de RPAS testen om milieuverontreiniging op te 
sporen. BMM wil deze aanvullend gebruiken om bepaalde meldingen te verifiëren 
(zeezoogdieren gespot, algenbloei, …) plus verifiëren of de uitstoot gemeten met het 
bemand vliegtuig overeenkomt met wat vastgesteld wordt via de RPAS (daarop zit 
ook een sensor om uitstoot van schepen te meten, een zogeheten sniffer sensor). 
Het Vlaams agentschap Landbouw en Visserij wil de RPAS inzetten voor 
visserijcontrole (gebruik van illegaal vistuig, overboord gooien van bepaalde soorten, 
...)
 
4. Met de ‘search and rescue’-zone wordt verwezen naar onze Maritime Search & Rescue 
Region (MSRR). Het is echter inderdaad zo dat de MSRR niet overeenstemt met de 
ASRR. Dit betekent dat de testvluchten van de RPAS niet in de volledige MSRR- zone 
zullen plaatsvinden, maar in bepaalde afgelijnde zones. Wanneer, waar, met welke 
doelstelling en onder welke voorwaarden de testvluchten worden uitgevoerd, wordt 
steeds besproken met alle diensten die hiervoor toelatingen moeten leveren. 
  
5. EMSA stelt één RPAS ter beschikking. Deze zal gedurende de duurtijd van de MMO 
beschikbaar zijn, telkens 40 uur per week, waarvan 20 uur wordt toegekend aan 
Frankrijk en 20 uur aan de Belgische betrokken partners. 
 
6. Agentschap Maritieme Dienstverlening en Kust (MDK), Agentschap Landbouw en 
Visserij, Beheerseenheid Mathematisch Model van de Noordzee (BMM), Directoraat-
Generaal Leefmilieu van FOD Volksgezondheid en het ministerie van Defensie.
 
7. EMSA levert de dienstverlening gratis.
 
8. Er wordt op regelmatige basis over de MMO teruggekoppeld naar alle 
kustwachtpartners, via het overleg– en beleidsorgaan Kustwacht. Relevante 
informatie wordt ook naar alle kustwachtpartners doorgestuurd.
Bovendien is het ministerie van Defensie betrokken partij gezien zij de RPAS 
coördinator leveren en dus rechtstreeks geïnformeerd zijn over en betrokken zijn bij 
alle aspecten die de inzet van de RPAS aanbelangen. 
 
9. De MMO start op 13 mei 2024 en loopt af op 13 september 2024.
