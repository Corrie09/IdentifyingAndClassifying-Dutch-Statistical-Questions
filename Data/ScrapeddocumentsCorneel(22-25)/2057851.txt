title: Kinderopvang - Inspecties door Zorginspectie in kinderdagverblijven
thema: Welzijn en Gezin
pdf link: https://docs.vlaamsparlement.be/pfile?id=2057851
thema link: https://www.vlaamsparlement.be/parlementaire-documenten/schriftelijke-vragen/1813527
SCHRIFTELIJKE VRAAG
nr. 306
van ILSE MALFROOT
datum: 15 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang  -  Inspecties door Zorginspectie in kinderdagverblijven
Zorginspectie voert zowel aangekondigde als onaangekondigde inspecties uit bij 
kinderdagverblijven. Aangekondigde inspecties zouden daarbij enkel plaatsvinden in 
uitzonderlijke situaties, zoals bij de opstart van een nieuw kinderdagverblijf.
Uiteraard kan men ook klacht indienen via het Opgroeipunt of bij Zorginspectie indien men 
opmerkingen heeft over het verloop van de inspectie of niet akkoord gaat met het verslag 
bijvoorbeeld.
Ik heb daarover een aantal vragen, te beantwoorden door Zorginspectie.
1. Graag een duidelijk en gedetailleerd overzicht van de uitgevoerde inspecties 
opgesplitst volgens type (inclusief de verschillende financiële inspecties/ 
infrastructuur/beleidsvoerend vermogen/IKT) van 2022 tot op heden met vermelding 
van de volgende gegevens: 
- datum inspectie;
- datum ontwerpverslag;
- nummer verslag;
- organisator-ID;
- rechtsvorm;
- vergunningstype;
- vergunde capaciteit;
- reden inspectiebezoek;
- soort inspectie;
- aangekondigd? Ja/nee;
- advies zorginspectie;
- extra vermelding vanuit Zorginspectie vermeld op het verslag? Ja/nee;
- ontvangst reactie van de organisator i.v.m. opmerkingen/onjuistheden? Ja/nee.
2. Hoeveel klachten van voorzieningen werden ingediend bij Zorginspectie omdat men 
niet akkoord gaat met het inspectieverslag? Graag een duidelijk en gedetailleerd 
overzicht van alle klachten (inclusief de verschillende financiële inspecties) van 2022 
tot heden met vermelding van de volgende gegevens:
- nummer verslag;
- organisator-ID; 
- naam organisator; 
- rechtsvorm;
- vergunningstype;
- naam locatie;
- vergunde capaciteit;
- reden tot het niet akkoord zijn.
3. Hoe gaat Zorginspectie om met organisatoren die melding maken niet akkoord te zijn 
met het inspectieverslag? Waarom past Zorginspectie de vigerende regelgeving niet 
toe wanneer kan worden vastgesteld dat de regelgeving niet correct werd toegepast 
door Zorginspectie in een Zorginspectieverslag en dat resulteert in een tekort voor de 
voorziening?
4. Meermaals kon ik vaststellen dat eenzelfde werkwijze op verschillende manieren wordt 
geïnspecteerd. Dat resulteerde al in opmerkingen waarbij hetzelfde inspectieonderdeel 
met exact dezelfde werkwijze werd benoemd als ‘geen tekort’, ‘een tekort’ of ‘een 
aandachtspunt’. Graag toelichten wat daarvan de oorzaak is en hoe Zorginspectie 
daarmee omgaat indien een organisator dit laat weten.
Blijft het tekort dan behouden? Zo ja, graag toelichten waarom. Graag een toelichting 
over waarom eenzelfde werkwijze en of inbreuk op een andere manier beoordeeld 
wordt in een inspectieverslag.
5. Het decreet Kinderopvang is niet altijd duidelijk zoals al meermaals werd vastgesteld. 
Ook inspecteurs geven te kennen dat er onduidelijkheden zijn bij het toepassen van 
de regelgeving door Zorginspectie. Daarbij denk ik bijvoorbeeld aan het aanrekenen 
van kosten bij een IKT-inspectie, het opnemen of opsplitsen van kosten bij een 
boekhoudkundige inspectie, de regelgeving i.v.m. slapen of buitenspel enzovoort. 
(IKT:inkomenstarief). 
Wanneer er onduidelijkheid heerst, vraagt Zorginspectie dan duidelijkheid bij 
Opgroeien? Krijgt Zorginspectie dan voldoende verduidelijking die strookt met de 
regelgeving? Hoe gaat Zorginspectie daarmee om? Graag een toelichting.
6. Verschillende organisatoren kregen al als antwoord op vragen van de inspectie dat het 
ook voor de inspecteur niet duidelijk is en ze dergelijke zaken in vraag stellen bij 
Opgroeien. Toch resulteert het veelal in een tekort.
a) Hoe neemt Zorginspectie onduidelijkheden op in een inspectieverslag?
b) Is het onterecht toekennen van tekorten door een onduidelijkheid niet oneerlijk 
ten aanzien van de voorziening?
c) Graag een toelichting over hoe Zorginspectie dat opneemt en waarom.
7. Zijn er onduidelijkheden in het decreet die bij Opgroeien zorgen voor vragen om 
verduidelijking? Zo ja, welke door Zorginspectie gevraagde verduidelijking werd nog 
niet aangeleverd en is dus nog altijd openstaand/onduidelijk terwijl de inspecties 
voortgaan? Graag een oplijsting van de openstaande vragen ter verduidelijking aan 
Opgroeien.
8. Kan een organisator met vragen ter verduidelijking zich richten tot een zorginspecteur 
in het kader van een ontvangen inspectieverslag? Kan die vraag een regelgevende 
verduidelijking betreffen? Graag meer toelichting.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 306 van 15 maart 2024
van ILSE MALFROOT
1. Zorginspectie kan de gevraagde gegevens momenteel niet geautomatiseerd uit het 
systeem halen.
2. Zorginspectie en Opgroeien bezorgden mij onderstaande informatie:
In de inleiding van de vraag lijken verschillende zaken door elkaar te worden gehaald. 
Klachten bij het Opgroeipunt betreffen feedback over de diensten van Opgroeien en 
de organisaties die Opgroeien subsidieert en erkent. 
Klachten over het verloop van een inspectie worden ingediend via een webformulier 
van Departement Zorg en komen terecht bij de klachtbehandelaar van Zorginspectie. 
Die onderzoekt autonoom de ontvankelijkheid van iedere klacht volgens artikels 5 en 
9 van het Klachtendecreet. Binnen de 45 dagen na de ontvangst van de klacht maakt 
de klachtenbehandelaar zijn bevindingen schriftelijk over aan de klachtindiener. Is de 
klachtindiener het niet eens met de bevindingen van de klachtenbehandelaar, dan kan 
die zich wenden tot de Vlaamse Ombudsman.
Deze klachtmogelijkheid wordt vermeld in de begeleidende e-mail bij het 
ontwerpverslag.
Reeds tijdens een inspectiebezoek wordt t.o.v. de geïnspecteerde aangegeven en 
besproken op welke vergunningsvoorwaarden inbreuken werden vastgesteld. Daarna 
ontvangt de geïnspecteerde een ontwerpverslag waarop gedurende een periode van 
14 dagen kan gereageerd worden. Deze reactiemogelijkheid wordt als volgt toegelicht 
in de begeleidende mail bij het ontwerpverslag:
“Geachte
Zorginspectie kwam op inspectie en maakte een ontwerpverslag (zie link onderaan).
We vinden een correcte verslaggeving belangrijk. U kan binnen 14 kalenderdagen 
schriftelijk en één keer reageren als er onjuistheden of onduidelijkheden in het 
ontwerpverslag staan (bijvoorbeeld een foutief e-mailadres, een onduidelijk 
omschreven vaststelling, ...).
De reactietermijn voor dit ontwerpverslag loopt dus tot en met DATUM. Als u uitstel 
wilt vragen van uw reactietermijn (14 dagen), dan moet u dit ook doen voor deze 
datum.
U reageert op het ontwerpverslag of vraagt een verlenging van de reactietermijn aan 
via de knop "Allen beantwoorden" op deze mail. We vragen om volgende elementen in 
uw reactie/ aanvraag verlenging te vermelden:
•NAAM + ADRES VOORZIENING
•VERSLAGNUMMER
•Bij een reactie: de passage(s) van het ontwerpverslag waarop uw reactie van 
toepassing is en voorgestelde correctie/ verduidelijking. Wanneer in een reactie op 
fouten wordt gewezen, is het van belang dit zo goed mogelijk te onderbouwen bv. 
door bewijstukken als bijlage toe te voegen.
•Bij een verlenging van de reactietermijn: de reden voor de aanvraag.
De inspecteur beslist of het ontwerpverslag al dan niet wordt aangepast op basis van 
uw reactie. U wordt van deze beslissing binnen de 30 kalenderdagen na ontvangst van 
uw reactie op de hoogte gebracht.
Er zijn twee mogelijkheden:
•Als het verslag wordt aangepast, ontvangt u een aangepast en definitief verslag.
•Dient u geen reactie in of leidt uw reactie niet tot wijzigingen, dan is het 
ontwerpverslag als bijlage in deze mail het definitieve verslag. In dit geval krijgt u 
geen aangepast verslag. Bewaar daarom deze mail met bijgevoegd verslag.
Zorginspectie bezorgt het definitieve inspectieverslag en uw reactie, ook als die reactie 
geen aanleiding gaf tot aanpassingen in het verslag, aan Opgroeien (Kind en Gezin). 
Zij volgen uw dossier verder op. U kan bij hen terecht voor andere informatie, zoals 
bijvoorbeeld over de toepassing van de regelgeving of vragen rond de verdere 
opvolging. Verbeterplannen, een plan van aanpak of een remediëringsplan bezorgt u 
aan hen.
Klachten over het verloop van het inspectiebezoek kan u melden via het webformulier: 
https://www.vlaanderen.be/departement-zorg/klachten/een-klacht-indienen-over-
het-departement-zorg
Inspectieverslagen en reacties op ontwerpverslagen zijn bestuursdocumenten zoals 
bepaald in het Vlaams openbaarheidsdecreet. Dat betekent dat iedere geïnteresseerde 
dit inspectieverslag kan opvragen. Zorginspectie is verplicht om inspectieverslagen te 
bezorgen, maar houdt daarbij rekening met de privacy van alle betrokkenen en met 
de uitzonderingsgronden van het openbaarheidsdecreet.
Via de tweede link onderaan vindt u ook het inspectierapport; dit is de beknopte versie 
van het inspectieverslag. Wanneer het (aangepaste) ontwerpverslag definitief wordt, 
dan wordt dit (aangepaste) inspectierapport op de website van Zorginspectie gezet.”
Zoals bovenstaande begeleidende mail duidelijk maakt, wordt het ontwerpverslag al 
dan niet aangepast o.b.v. de ontvangen reactie en wordt het verslag dan definitief. 
Heeft de organisator dan alsnog een klacht over hoe de inspectie is verlopen, dan is 
er, zoals eerder vermeld, de mogelijkheid om een klacht in te dienen via de link naar 
het webformulier van Departement Zorg dat wordt meegegeven in de begeleidende 
mail.
In 2022 kwamen bij het Departement Zorg 8 klachten binnen over de inspecties in de 
kinderopvang. 1 van deze klachten werd later terug ingetrokken. In 2023 kwamen er 
bij het Departement Zorg 10 klachten over de inspecties in de kinderopvang. 
Daarnaast waren er 4 klachten die handelden over de passieve openbaarheid van de 
verslagen in de kinderopvang. In 2024 zijn er tot nog toe 4 klachten binnengekomen 
die gaan over de kinderopvang.
Het is niet mogelijk te zeggen hoeveel van deze klachten werden ingediend omdat 
men niet akkoord gaat met het inspectieverslag. In een klacht worden doorgaans 
verschillende klachtelementen aangehaald over de inspecteur, de inspectiemethodiek, 
de vaststellingen zelf, hoe vaststellingen beschreven worden in het verslag, etc. 
Daarbij is het ook niet duidelijk waar bv. de lijn ligt tussen het inspectieverslag en de 
inspectiemethodiek. Als een klacht bv inhoudt dat de klachtindiener meent dat 
Zorginspectie niet bevoegd is om een uitspraak te doen over x of y, gaat dit 
klachtelement dan over het inspectieverslag of over de inspectiemethodiek? En als de 
klacht luidt dat men niet akkoord gaat dat zijn/haar naam wordt vermeld in het 
inspectieverslag, betekent dit dan dat men niet akkoord gaat met het inspectieverslag? 
3. Als organisatoren bij de reactiemogelijkheid op het ontwerpverslag aangeven niet 
akkoord te gaan met het ontwerpverslag dan is het, zoals gesteld in de begeleidende 
mail, “van belang dit zo goed mogelijk te onderbouwen bv. door bewijstukken als 
bijlage toe te voegen”. 
Elke reactie die binnen de decretale termijn wordt ontvangen, wordt besproken op een 
intern kwaliteitsoverleg. Bij dit reactie-overleg bespreekt de opsteller van het verslag 
samen met collega’s en supervisoren of de reactie aanleiding geeft tot het aanpassen 
van het verslag of niet. Daarna wordt het verslag definitief.
Indien de organisator niet akkoord gaat met het definitieve inspectieverslag, dan heeft 
de organisator de mogelijkheid om o.b.v. de procedure beschreven onder vraag 1 een 
klacht in te dienen over het verloop van de inspectie.
Zorginspectie baseert zich steeds op de vigerende regelgeving. Wanneer een 
organisator van mening is dat Zorginspectie zich niet baseert op de vigerende 
regelgeving, dan stelt de begeleidende mail dat tijdens de reactiemogelijkheid kan 
worden gewezen op fouten en het daarbij van belang is om “dit zo goed mogelijk te 
onderbouwen door bijvoorbeeld bewijstukken als bijlage toe te voegen”. 
Concreet is het dus zo dat wanneer de organisator kan aantonen dat Zorginspectie 
zich niet heeft gebaseerd op de vigerende regelgeving, het ontwerpverslag wordt 
aangepast en de betreffende tekorten eventueel worden verwijderd.
4. Zorginspectie is niet op de hoogte van de situaties of casussen waarbij de vraagsteller 
een andere afweging o.b.v. exact dezelfde werkwijze meent te hebben vastgesteld. 
Indien een organisator dergelijke verschillende aanpak zou signaleren, dan gaat 
Zorginspectie na of er effectief sprake is van een andere beoordeling o.b.v. exact 
dezelfde werkwijze. Indien Zorginspectie uiteindelijk beslist om de oorspronkelijke 
beoordeling te behouden, dan kan dit betekenen dat er bv. ander bronmateriaal wordt 
voorgelegd dan datgene dat werd aangereikt tijdens het inspectiebezoek of dat werd 
geoordeeld dat er geen sprake is van een eenzelfde werkwijze, wat uiteraard kan 
leiden tot een verschillende beoordeling.
5. Zorginspectie weet niet waarop de vraagsteller zich baseert bij de stelling dat 
inspecteurs te kennen geven dat er onduidelijkheden zijn bij het toepassen van de 
regelgeving.
Om tijdens een inspectie te kunnen beoordelen of aan de regelgeving voldaan is, werkt 
Zorginspectie met standaard inspectie instrumenten. Zo wordt op een gestructureerde 
en afgestemde manier de informatie verzameld tijdens de inspectie en wordt 
gewaarborgd dat een inspectie bij iedere organisator op eenzelfde objectieve manier 
gebeurt. 
Indien een inspecteur onduidelijkheden zou ervaren bij de interpretatie en/of 
toepassing van de regelgeving, dan wordt verwacht dat deze vragen of 
onduidelijkheden worden voorgelegd en besproken met de supervisoren en/of de 
teamverantwoordelijke. Indien ook daar niet tot de nodige verheldering kan worden 
gekomen, dan is verder overleg met Opgroeien steeds een mogelijkheid. Het resultaat 
van dat overleg wordt vervolgens verwerkt in de inspectiemethodiek van 
Zorginspectie.
6. Zorginspectie weet niet waarop de vraagsteller zich baseert bij de stelling dat 
“verschillende organisatoren al als antwoord op vragen van de inspectie kregen dat 
het ook voor de inspecteur niet duidelijk is en ze dergelijke zaken in vraag stellen bij 
Opgroeien”. Het is Zorginspectie verder niet duidelijk wat precies volgens de 
vraagsteller veelal resulteert in een tekort. 
In elk geval is de algemene werkwijze zo:
a) Onduidelijkheden worden niet opgenomen in het inspectieverslag.
b) Tekorten worden niet toegekend o.b.v. onduidelijkheden
c) Indien een inspecteur onduidelijkheden zou ervaren bij de interpretatie en/of 
toepassing van de regelgeving, dan wordt verwacht dat deze vragen of 
onduidelijkheden worden voorgelegd en besproken met de supervisoren en/of de 
teamverantwoordelijke. Indien ook daar niet tot de nodige verheldering kan worden 
gekomen, dan is verder overleg met Opgroeien steeds een mogelijkheid.
7. Momenteel is er 1 issue waarover Zorginspectie verduidelijking heeft gevraagd aan 
Opgroeien. Dit gaat om het aanrekenen van verzorgingsproducten volgens de IKT-
regelgeving.
Vragen ter verduidelijking van de regelgeving kunnen steeds worden gesteld tijdens 
het inspectiebezoek. Zoals vermeld in de begeleidende mail bij het ontwerpverslag, 
gaat de reactiemogelijkheid op het ontwerpverslag om het reageren op onjuistheden 
of onduidelijk omschreven vaststellingen. De reactiemogelijkheid op het 
ontwerpverslag is er dus niet voor vragen m.b.t. verduidelijking van de regelgeving. 
Organisatoren met vragen over de regelgeving, kunnen zich steeds wenden tot hun 
klantenbeheerder als aanspreekpunt binnen Opgroeien.
