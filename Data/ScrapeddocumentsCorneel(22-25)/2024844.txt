title: R4 Gent en rotonde Weba - Afwezigheid verlichting
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024844
thema link: https://www.vlaamsparlement.be/parlementaire-documenten/schriftelijke-vragen/1786850
SCHRIFTELIJKE VRAAG
nr. 376 
van ELKE SLEURS
datum: 8 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
R4 Gent en rotonde Weba  -  Afwezigheid verlichting
Recente observaties tonen aan dat de R4 in Gent en de rotonde ter hoogte van de Weba 
momenteel niet verlicht zijn, wat resulteert in een potentieel gevaarlijke situatie voor 
weggebruikers. De vorige Vlaamse Regering had beslist om de openbare verlichting op 
autosnelwegen te doven of om te zetten naar ledverlichting, terwijl de verlichting op 
ringwegen en op- en afritten behouden blijft om de verkeers- en publieke veiligheid te 
waarborgen.
1. Past het feit dat ringwegen en rotondes niet meer verlicht lijken te worden, zoals op 
de R4 in Gent en de rotonde ter hoogte van de Weba, in een nieuwe beleidsfilosofie 
van het Agentschap Wegen en Verkeer (AWV)? Zo niet, kan de minister dan 
verduidelijken welke overwegingen daartoe hebben geleid?
2. Is de afwezigheid van verlichting op de genoemde locaties te wijten aan defecte 
lichtpunten die AWV nog niet heeft gerepareerd? Zo ja, kan de minister aangeven 
wanneer AWV van plan is de verlichting te herstellen?
3. Heeft de minister klachten ontvangen van de stad Gent met betrekking tot de situatie? 
Zo ja, kan zij een overzicht geven van de ondernomen stappen om de situatie te 
verbeteren?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 376 van 8 december 2023
van ELKE SLEURS
1. Ringwegen worden volgens de lichtvisie in principe niet verlicht, tenzij op specifieke 
secties en conflictpunten. Volgens het stappenplan van de lichtvisie wordt bepaald 
welke trajecten wel moeten worden verlicht en waar geen verlichting nodig is. 
Rotondes worden volgens de lichtvisie en in de praktijk altijd verlicht.
2. We bevinden ons op dit ogenblik in een overgangsfase waarin de ombouw van de 
klassieke verlichting naar ledverlichting volop aan de gang is. Zo is het zuidoostelijke 
deel van de R4 praktisch volledig verled (kmpt 14 tot 29). Het zuidwestelijke deel 
(kmpt 29 tot 42,5) wordt verled in april 2024 (de fietspaden zijn reeds verled, zowel 
langs buitenring als langs binnenring). Het noordwestelijke en noordoostelijke gedeelte 
krijgen een herstellingsronde in januari/februari 2024 en worden later door De 
Werkvennootschap verder aangepakt en verled. 
Aan de Weba-rotonde zijn deze zomer werken uitgevoerd, waardoor de verlichting een 
paar keer is uitgevallen. Deze werken zijn ondertussen beëindigd en sinds september 
2023 is de verlichting verled en in bedrijf.
3. Via onze applicatie “Klachten en Meldingen” en vanuit de Stad Gent zijn hierover geen 
meldingen of klachten ontvangen.
