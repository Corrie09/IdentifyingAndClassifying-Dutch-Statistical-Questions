title: Kanaaleiland Vaart-Zuid Beernem - PFAS-verontreiniging
thema: Natuur en Milieu
pdf link: https://docs.vlaamsparlement.be/pfile?id=2073118
thema link: https://www.vlaamsparlement.be/parlementaire-documenten/schriftelijke-vragen/1833188
SCHRIFTELIJKE VRAAG
nr. 15
van GIJS DEGRANDE
datum: 11 oktober 2024
aan JO BROUNS
VLAAMS MINISTER VAN OMGEVING EN LANDBOUW
Kanaaleiland Vaart-Zuid Beernem  -  PFAS-verontreiniging 
Bij bodemonderzoek op het kanaaleiland Vaart-Zuid in Beernem werden recent verhoogde 
PFAS-waarden vastgesteld in het grondwater. Door die vaststelling is verder 
bodemonderzoek nodig om de verontreiniging verder in kaart te brengen en om na te gaan 
wat het verdere risico is voor mens en milieu. 
Meteen worden enkele adviezen meegegeven. Zo is het aangeraden om in een straal van 
100 meter voorzichtig te zijn met zelfgekweekte groenten en eieren van eigen kippen. 
Binnen 500 meter is het aangeraden om geen putwater te gebruiken als drink- en 
kookwater of om het zwembad te vullen.
1. Wanneer wordt of werd het bodemonderzoek uitgevoerd? Zijn de resultaten ervan al 
binnengekomen? Zo ja, wat waren de resultaten? Zo niet, wanneer worden ze 
verwacht?
2. Kent men de oorzaak van de verontreiniging? Zo ja, wat was ze? Zo niet, wordt dat 
nog verder onderzocht?
3. Hoe gebeurt de opvolging van de situatie?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 15 van 11 oktober 2024
van GIJS DEGRANDE
1. Op 26 september 2023 werd er inderdaad een bodemonderzoek uitgevoerd ter hoogte 
van de monostortplaats voor baggerspecie ter hoogte van Vaart-Zuid in Sint-Joris 
(Beernem), meer bepaald een oriënterend bodemonderzoek ter actualisatie van eerder 
oriënterende bodemonderzoeken (in 2000 en 2021).
Na beoordeling van het onderzoek heeft OVAM een brief verstuurd naar De Vlaamse 
Waterweg met de vermelding dat een beschrijvend bodemonderzoek nodig is voor PFAS 
in het vaste deel van de aarde en in het grondwater. Daarbij vroeg OVAM eveneens om 
dit beschrijvend bodemonderzoek in te dienen vóór 10 oktober 2024.
Naar aanleiding van het aantreffen van PFAS gebeurde een terugkoppeling tussen 
OVAM en Departement Zorg. Op basis van de resultaten heeft Departement Zorg haar 
advies uitgebracht aan het betrokken gemeentebestuur van Beernem met betrekking 
tot no-regretmaatregelen in afwachting van meer gedetailleerde gegevens.
OVAM heeft het beschrijvende bodemonderzoek nog niet ontvangen. Via De Vlaamse 
Waterweg is OVAM er wel van op de hoogte dat de aangestelde 
bodemsaneringsdeskundige al veldwerk heeft uitgevoerd, maar dat nog bijkomend 
veldwerk nodig is. De opmaak van het beschrijvende bodemonderzoek neemt dus meer 
tijd in beslag dan initieel verwacht.  
2. De PFAS-verontreiniging ter hoogte van zone 1 kan mogelijk gelinkt worden aan een 
eventuele brand of branden geblust met blusschuim ter hoogte van de voormalige 
landingsbaan van de voormalige zweefvliegclub in deze zone. De club was actief in de 
periode van 1988 tot 1998. 
De PFAS-verontreiniging ter hoogte van zone 2 is vermoedelijk ontstaan doordat er in 
de periode van 1996 tot 2009 slib werd gestort.  
3. Wat betreft de opvolging ziet de OVAM erop toe dat er een beschrijvend 
bodemonderzoek wordt uitgevoerd door de saneringsplichtige, i.e. De Vlaamse 
Waterweg. Aangezien OVAM geen beschrijvend bodemonderzoek heeft ontvangen vóór 
de gevraagde indiendatum, werd er een herinneringsbrief verstuurd naar De Vlaamse 
Waterweg met de vraag om de geplande acties voor 1 december 2024 aan OVAM 
kenbaar te maken.
