title: Asbestafbouw - Jeugdsector
thema: Jeugdbeleid
Natuur en Milieu
Sport
pdf link: https://docs.vlaamsparlement.be/pfile?id=2064580
thema link: https://www.vlaamsparlement.be/parlementaire-documenten/schriftelijke-vragen/1825220
SCHRIFTELIJKE VRAAG
nr. 530
van JOHAN DANEN
datum: 2 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Asbestafbouw  -  Jeugdsector
Ik stelde de minister al meerdere keren vragen over asbestafbouwplannen in de 
verschillende sectoren. Vandaag stel ik haar een nieuwe vraag over asbestafbouw in de 
jeugdsector, omdat de zaken ook daar aan evolutie onderhevig zijn. Zo is er ondertussen 
een sectorprotocol opgesteld om jeugd(sport)gebouwen te ondersteunen en asbestveilig 
te maken. Dat protocol omvat verschillende stappen, waaronder het verstrekken van een 
expertenadvies en de mogelijkheid om asbestattesten te laten opstellen (door experts 
aangesteld door de Openbare Vlaamse Afvalstoffenmaatschappij (OVAM)). De volgende 
stap behelst dan de uiteindelijke verwijdering van asbest onder al dan niet deskundige 
begeleiding.
Het proces start met een aanmelding. Zo kan ondersteuning worden verkregen binnen het 
sectorprotocol in de vorm van een asbestattest, wat betekent dat jeugdsport- en 
jeugdverenigingen kunnen rekenen op advies om hun gebouwen asbestveilig te maken. 
De OVAM speelt daarbij een cruciale rol door experts ter beschikking te stellen die ter 
plaatse gaan om de mate van asbestveiligheid te beoordelen en telkens een attest op te 
maken.
Hoewel er al concrete stappen zijn gezet, zijn er zeker ook enkele uitdagingen die aandacht 
verdienen - ik wees daar ook al op bij eerdere vragen. Bij grotere asbestverwijderingen is 
de ondersteuning groter en concreter. Voor kleinere asbestverwijderingen is de 
ondersteuning nog niet zo concreet. Terwijl we weten dat asbestverwijdering in alle 
omstandigheden zeer omzichtig dient te gebeuren. Ook kleine asbestverwijderingen 
kunnen - als zij slecht worden aangepakt - aanleiding geven tot grote risico's. Zeker in een 
sector waar kinderen en jongeren centraal staan. Daarnaast mist de jeugdsector nog een 
gestructureerd begeleidingstraject na de afbraakwerken. In concreto: het asbestdak is weg 
maar wie betaalt het nieuwe dak?
1. Enkele vragen over de aanvraagprocedure:
a) Hoe verloopt het huidige proces van steunaanvraag om gebouwen asbestveilig te 
maken binnen het sectorprotocol voor jeugd(sport)gebouwen?
b) Komen de aanvragen vlot binnen?
c) Wat is er nog nodig om de aanvragen op te schalen?
d) Zijn er bepaalde knelpunten of succesverhalen die benadrukt moeten worden bij de 
aanmelding?
2. Op welke manier voorziet de OVAM in de nodige expertise om de mate van 
asbestveiligheid vast te stellen en asbestattesten op te maken?
3. Hoe ondersteunt de OVAM jeugdverenigingen, vooral bij kleine asbestverwijderingen 
waarbij de aanvraag van een container te groot is? Zijn er specifieke maatregelen of 
ondersteuning beschikbaar voor die doelgroep, want ook dat asbest moet veilig worden 
verwijderd?
4. Wat zijn de plannen of de mogelijkheden voor een begeleidingstraject na de 
asbestafbraakwerken voor jeugdverenigingen? Is er in een systematische follow-up 
voorzien om organisaties te begeleiden naar de sectorale prioriteiten en subsidies voor 
veiligheid van het departement Jeugd? Heeft de minister weet van lokale besturen die 
middelen en ondersteuning bieden of wil zij hen daarvoor subsidiëren?
5. Wanneer voorziet de minister in een evaluatie van dat protocol?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 530 van 2 mei 2024
van JOHAN DANEN
1. a. Het asbestafbouwbeleid zet in op het wegnemen van asbestrisico’s om zo een 
asbestveilig gebouw en een asbestveilig Vlaanderen te bekomen. De eerste stap in 
het asbestveilig maken van een gebouw, is de opmaak van een asbestattest. Dit 
asbestattest vormt de kern van het sectorprotocol. De OVAM neemt de kost hiervan 
volledig op zich. Er is dus geen steunaanvraag of subsidieaanvraag. Met het 
beschikbare budget contracteerde de OVAM een aantal asbestdeskundigen via 
openbare aanbesteding. De aanmelding is in samenspraak met de sector zo 
eenvoudig en zo laagdrempelig mogelijk gehouden. Deze bestaat uit een online 
webtool op de OVAM-website. De ingevoerde gegevens worden gecontroleerd en 
klaargezet voor de asbestdeskundige zodat deze er meteen mee aan de slag kan. 
Na aflevering van het asbestattest volgt een nazorgtraject per mail waarbij men 
zich kan aanmelden voor expertisebegeleiding en voor de kosteloze inzameling van 
vrijkomend asbestcement. 
b. De Vlaamse regering hechtte haar goedkeuring aan het sectorprotocol op 22 maart 
2024. Met 46 aanmeldingen betekent dit dat er bijna dagelijks een aanmelding volgt 
voor een gratis asbestattest. 
c. Herhaling werkt. Het is dan ook aangewezen om te blijven communiceren over het 
aanbod en succesverhalen uit te dragen in samenwerking met de sectorpartners.
 
d. Gezien het prille bestaan van het sectorprotocol is het reëel dat er mogelijks nog 
feedback zal volgen in de loop van de komende maanden.  
2. De OVAM contracteerde hiertoe verschillende gecertificeerde asbestdeskundigen via 
een openbare aanbesteding. Iedere gecertificeerde asbestdeskundige heeft theorie- 
en praktijkexamens moeten doorlopen en beschikt daardoor over de expertise om 
asbestmaterialen te kunnen beoordelen op hun staat. De inschrijvers bij het bestek 
moesten bovendien voldoen aan de gestelde kwaliteitseisen in het bestek. 
3. Voor de afvoer van asbest, is de meest veilige optie een rechtstreekse ophaling op het 
terrein. Voor zeer kleine hoeveelheden zoals een kleine bloembak of een enkele 
rondslingerende asbestcementen leien, zal de aanbeveling altijd zijn om dat veilig 
verpakt en kosteloos naar het recyclagepark te brengen. Voor hoeveelheden vanaf een 
golfplatenzak of een kuubzak kan de vereniging of gebouweigenaar gebruik maken 
van de kosteloze inzameling via de OVAM. Indien het de voorkeur geniet om samen te 
werken met het organiseerde lokale bestuur voor de inzameling aan huis, kan dat 
vanzelfsprekend ook. Alle lokale besturen zijn sinds 2021 verplicht dit in hun 
bronophalingsproject ook te aanvaarden voor jeugdverenigingen. 
4. Het asbestafbouwbeleid zet in op het opsporen en veilig beheren van risicovolle 
asbestmaterialen. De brug maken naar ondersteuningskaders voor heraanleg na 
eventuele verwijderwerken, valt buiten de scope van het sectorprotocol. Wanneer daar 
nood aan is, is de OVAM zeker wel bereid naar bestaand aanbod binnen Departement 
Jeugd toe te leiden in communicatie. 
5. In de sectorprotocoltekst is reeds een evaluatie voorzien in 2026.
