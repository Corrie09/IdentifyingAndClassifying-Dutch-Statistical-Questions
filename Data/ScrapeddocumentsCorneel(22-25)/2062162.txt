title: N28 Ninoofsesteenweg Pepingen - Werken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062162
thema link: https://www.vlaamsparlement.be/parlementaire-documenten/schriftelijke-vragen/1813731
SCHRIFTELIJKE VRAAG
nr. 784
van KARIN BROUWERS
datum: 19 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N28 Ninoofsesteenweg Pepingen  -  Werken
Het Agentschap Wegen en Verkeer (AWV) voert momenteel aanpassingen uit aan het 
kruispunt van de Ninoofsesteenweg met de Eikstraat in Pepingen, inclusief nieuwe 
oversteekplaatsen en punctuele verlichting:
https://wegenenverkeer.be/werken/veiliger-oversteken-op-ninoofsesteenweg-aan-
kruispunt-met-eikstraat
1. Waarom wordt de oversteek aan de Beertstraat (1 km verderop richting Halle) niet 
gelijktijdig aangepakt? Is het mogelijk die oversteek te hertekenen met een 
middeneiland, punctuele verlichting en asverschuiving, vergelijkbaar met de aanpak 
bij de Eikstraat? De oversteek wordt veel gebruikt door fietsers en dient als een ideale 
doorsteek van Beert-Pepingen richting Halse scholen en Halle-centrum.
2. Specifiek wat het kruispunt Kestergat betreft:
Met de huidige situatie, waarin er op de gewestweg snel wordt gereden (nog 70 
km/uur), de oversteekplaats zich in een bocht bevindt en het 's ochtends pikdonker is, 
is dat een onveilige situatie voor de schoolgaande jeugd. Beide rijrichtingen hebben 
immers een bushalte, wat de urgentie van aanpassingen alleen maar benadrukt (zie 
foto’s onderaan).
Wat is de actuele status van het dossier over de herinrichting van het kruispunt 
Kestergat? Waarom overweegt men niet direct accentverlichting toe te voegen aan de 
oversteekplaats Kestergat, zoals dat bij het centrum van Pepingen en de Eikstraat het 
geval is? Dat zou de zichtbaarheid onmiddellijk verbeteren en de veiligheid voor 
overstekende voetgangers en fietsers vergroten. Waarom wordt er niet onmiddellijk 
overwogen om een 'volwaardige' oversteekplaats voor fietsers en voetgangers te 
implementeren ter hoogte van het kruispunt Kestergat?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 784 van 19 maart 2024
van KARIN BROUWERS
1. Er zijn twee projecten die onafhankelijk van elkaar verlopen:
Enerzijds is er het grote investeringsproject waarbij de N28 wordt heringericht. Dit 
project omvat het wegvak tussen de Zuunbeek (einde bebouwde Pepingen) en de 
Bosbeek (Leerbeek) en het wegvak tussen het kruispunt met de Palokenstraat en 
Steenweg op Bellingen en de grens met Halle. Dit project zit momenteel in studiefase 
(voor meer informatie, zie volgende webpagina:
https://wegenenverkeer.be/werken/heraanleg-van-de-ninoofsesteenweg-met-
gescheiden-rioleringsstelsel-en-veilige-fietspaden).
Anderzijds zijn er de ingrepen in kader van het relanceprogramma op schoolroutes. 
Hiervoor hebben de Vlaamse gemeenten zelf de knelpunten kunnen indienen. De 
gemeente Pepingen heeft wel het kruispunt met de Eikstraat opgegeven, maar het 
kruispunt met de Beerstraat niet. De aanpassingen aan het kruispunt met de Eikstraat 
worden nu uitgevoerd.
Uiteraard wordt het kruispunt met de Beertstraat mee bestudeerd in het grote 
herinrichtingsproject. Hierbij zal het verbeteren van de oversteekbaarheid voor 
fietsers en voetgangers (i.f.v. de nabije haltes) zeker een belangrijk element zijn. De 
studie zal uitwijzen welke aanpassingen en ingrepen daarvoor wenselijk zijn.
2. Voor het noordelijke deel (Zuunbeek - Bosbeek) is de studie al verder gevorderd dan 
voor het zuidelijke deel (Pepingen - Halle). Omwille van de rioleringsproblematiek en 
de prioriteit bij de betrokken rioolbeheerders heeft het noordelijke deel in de studie 
voorrang gekregen.
Het kruispunt met Kestergat bevindt zich in het noordelijk deel van de studie. Voor 
dit deel is het wegenisontwerp afgerond. Momenteel wordt het rioleringsontwerp 
gefinaliseerd, met als doel om in 2024 de omgevingsvergunning aan te vragen. In 
2025 is budget opgenomen op het voorstel van GIP om dit deel naar uitvoering te 
brengen.
Verschillende ingrepen zullen de veiligheid op het kruispunt sterk verhogen. De 
snelheid ter hoogte van het kruispunt wordt verlaagd naar 50 km/u. 
Bijkomend worden de rijstroken versmald en wordt een poorteffect toegevoegd door 
middel van middeneilanden en asverschuivingen. Daarnaast zal het kruispunt met 
verkeerslichten geregeld worden. Hierdoor zullen de conflicten van gemotoriseerd 
verkeer met de actieve weggebruiker geëlimineerd worden. Tot slot krijgen alle takken 
van het kruispunt voetgangersoversteekplaatsen (zebrapaden) en fietsoversteken.
Kortom, er komt dus een volwaardige oversteekplaats voor fietsers en voetgangers, 
op alle takken van het kruispunt, geregeld met verkeerslichten en aan een verlaagde 
snelheid van 50 km/u.
