title: Veiligheidsvoorschriften rolstoelscooters en -taxi's - Gevolgen voor gebruikers
thema: Mobiliteit en Verkeer
pdf link: https://docs.vlaamsparlement.be/pfile?id=2002981
thema link: https://www.vlaamsparlement.be/parlementaire-documenten/schriftelijke-vragen/1763165
SCHRIFTELIJKE VRAAG
nr. 1675
van BERT MAERTENS
datum: 20 september 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Veiligheidsvoorschriften rolstoelscooters en rolstoeltaxi's  -  Gevolgen voor gebruikers
Recent kregen gebruikers van een rolstoelscooter vanuit de DAV-dispatching (Dienst 
Aangepast Vervoer) van vzw Mobiel bericht dat zij bij het gebruik van een rolstoeltaxi niet 
op de scooter zelf mogen worden vervoerd, maar plaats dienen te nemen op een zitplaats 
in het voertuig. Dit wegens veiligheidsvoorschriften. Gebruikers van rolstoelscooters en 
rolstoeltaxi’s vrezen echter dat dit hun mobiliteit niet ten goede zal komen.
1. Is de minister op de hoogte van deze communicatie?
2. Hoe beoordeelt de minister deze richtlijn en communicatie, enerzijds in het licht van 
de veiligheidsvoorschriften, anderzijds in het licht van de mobiliteit van personen met 
een beperking?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 1675 van 20 september 2023
van BERT MAERTENS
1. De minister was niet op de hoogte van deze communicatie.
2. Navraag door de administratie leert ons dat de communicatie van de DAV vzw Mobiel 
er is gekomen omdat mensen vervoerd wensten te worden zonder te beschikken over 
een gekeurde rolwagen/scooter. 
Er is een Europese norm, ISO 7176-19, om de veiligheid van rolstoel- en scooter 
gebruikers te garanderen tijdens het vervoer. De norm stelt strikte eisen aan zowel 
het voertuig als de rolstoel/scooter. Het is aan te bevelen om dergelijke richtlijnen te 
volgen, die de veiligheid van zowel de passagier als de chauffeur en andere 
weggebruikers beogen. 
Ook het kenniscentrum hulpmiddelen van het VAPH bepaalt het volgende: “Een 
rolstoel wordt als veilig vervoerbaar beschouwd als hij voldoet aan de eisen uit de 
norm ISO 7176-19. De rolstoel heeft dan een crashtest doorstaan en is sterk genoeg 
om tijdens de rit én bij een ongeval de passagier op zijn plaats te houden.”
Op verzekeringstechnisch vlak kunnen er gevolgen zijn bij een niet correct gebruik. 
De verantwoordelijkheid ligt dan bij de vervoerder/chauffeur.
