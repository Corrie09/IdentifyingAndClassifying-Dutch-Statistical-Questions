title: Leerkrachten met masterdiploma in de tweede en derde graad arbeidsmarktfinaliteit - Verloning
thema: Onderwijs en Vorming
pdf link: https://docs.vlaamsparlement.be/pfile?id=2048692
thema link: https://www.vlaamsparlement.be/parlementaire-documenten/schriftelijke-vragen/1803831
SCHRIFTELIJKE VRAAG
nr. 307
van HILÂL YALÇIN
datum: 19 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Leerkrachten met masterdiploma in de tweede en derde graad arbeidsmarktfinaliteit  -  
Verloning
Als men vandaag als master aan de slag wil in het secundair onderwijs en wil lesgeven aan 
studierichtingen in de arbeidsmarktfinaliteit, dan wordt men niet verloond op basis van het 
diploma. 
Enige tijd geleden kondigde de minister vol trots de masteropleiding Basisonderwijs aan 
om ook masterprofielen in het basisonderwijs aan te trekken. In het secundair onderwijs 
is een dergelijke masteropleiding al mogelijk - de educatieve masteropleiding - maar kan 
het zijn dat men toch niet volgens dat diploma verloond zal worden, afhankelijk van de 
finaliteit waarin men les geeft. 
1. Kan de minister een overzicht bezorgen (recentste cijfers) van het aantal leerkrachten 
met een masterdiploma die momenteel aan de slag zijn in de arbeidsmarktfinaliteit in 
het secundair onderwijs? Graag een overzicht per provincie.
2. Kan de minister de redenering daarvan toelichten? Waarom wordt men niet verloond 
op basis van zijn diploma? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 307 van 19 februari 2024
van HILÂL YALÇIN 
1. Het Agentschap voor Onderwijsdiensten (AGODI) raadpleegde op 05/03/2024 de 
databanken. Tijdens het schooljaar 2022-2023 namen 8.278 leerkrachten met een 
diploma van ten minste master een bezoldigde tewerkstelling op in de derde graad 
van het beroepssecundair onderwijs (BSO). 1.911 leerkrachten genoten een 
bezoldigde aanstelling in de tweede graad van het BSO én beschikten over een diploma 
van ten minste master.
AGODI splitst deze twee groepen personeelsleden verder op volgens provincie. Merk 
dat de kolomtotalen afwijken van de reeds vermelde aantallen. Uit dit verschil leid ik 
af dat sommige leerkrachten tijdens het schooljaar 2022-2023 een tewerkstelling 
opnamen in meer dan in één provincie. Ze tellen voor elke provincie mee, waardoor 
de tabel dubbels bevat. 
1.1 Aantal leerkrachten tijdens het schooljaar 2022-2023, met minstens een diploma 
van master én lesgevend in de arbeidsmarktfinaliteit, opgesplitst per provincie.
Provincie Aantal in 2de graad Aantal in 3de graad
Antwerpen 539 2.562
Brussels Hoofdstedelijk Gewest 92 266
Limburg 277 1.041
Oost-Vlaanderen 456 2.120
Vlaams-Brabant 251 949
West-Vlaanderen 307 1.402
Totaal 1.922 8.340
2. De salarisschaal waarop een leraar in het secundair onderwijs recht heeft, wordt 
bepaald door het bekwaamheidsbewijs en meer specifiek het niveau van het diploma, 
het al dan niet beschikken over een bewijs van pedagogische bekwaamheid, maar ook 
door de graad en onderwijsvorm waarin de leraar aan het werk is en het soort vak dat 
de leraar geeft. Voor de overheid vormen dit objectieve criteria om aan een 
personeelslid een bepaalde salarisschaal toe te kennen. 
De principes die van kracht zijn, berusten op een evenwicht dat afgesproken is tussen 
de verschillende onderhandelingspartners (vakbonden, onderwijsverstrekkers, 
overheid) en al decennialang van kracht is. 
In het rapport van de Commissie der Wijzen wordt er een keuze gemaakt om elke 
master als master te verlonen. Dit betekent dat de  bestaande principes worden 
losgelaten en er een nieuw verloningsbeleid moet worden uitgewerkt en dat dit 
financiële consequenties heeft, zonder dat er een extra leraar voor de klas komt te 
staan. In feite komen we hier ook in de bredere discussie die functieverloning 
tegenover diplomaverloning plaatst. Daarenboven is het natuurlijk ook zo dat de 
budgetten die aan onderwijs besteed kunnen worden, niet oneindig zijn en er dus over 
nagedacht moet worden over waar het inzetten van een bijkomende financiële inbreng 
het meest effect heeft op de kwaliteit van ons onderwijs. 
