title: Co-ouderschap - Proportionele vermindering onroerende voorheffing
thema: Financiën
pdf link: https://docs.vlaamsparlement.be/pfile?id=2038424
thema link: https://www.vlaamsparlement.be/parlementaire-documenten/schriftelijke-vragen/1797164
SCHRIFTELIJKE VRAAG
nr. 156
van KOEN VAN DEN HEUVEL
datum: 24 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Co-ouderschap  -  Proportionele vermindering onroerende voorheffing
Sinds 1 januari 2023 is een nieuwe regelgeving van kracht waarbij de vermindering voor 
kinderen ten laste in een co-ouderschapsregeling proportioneel kan worden verdeeld 
tussen beide co-ouders. Voordien werd de vermindering enkel toegekend aan de ouder 
waar de kinderen gedomicilieerd zijn, ook wanneer beide co-ouders even vaak voor de 
kinderen zorgen.
Omdat de vorige regeling discriminerend was tegenover de partner die evenveel voor de 
kinderen zorgt maar bij wie de kinderen niet gedomicilieerd staan, en het Grondwettelijk 
Hof ook oordeelde dat er een ongelijke behandeling was, moest Vlaanderen de regelgeving 
aanpassen. In het kader van de begrotingsopmaak 2023 bereikte de Vlaamse Regering 
daarover een akkoord.
Om een aanpassing van de regelgeving mogelijk te maken werd gekozen om te werken 
met een gelijk bedrag voor elk kind. Het betreft een forfaitair bedrag van 8 euro per kind 
verhoogd met de opcentiemen voor de provincie en gemeente.
Co-ouders die gebruik wensen te maken van de proportionele verdelingen voor het 
aanslagjaar 2023, moesten een aanvraag indienen voor 31 maart 2023. Eens een aanvraag 
ingediend en goedgekeurd, wordt de verdeling jaarlijks doorgevoerd tenzij de co-
ouderschapsregeling wijzigt.
1. Hoeveel keer is de proportionele vermindering voor kinderen ten laste in een co-
ouderschapregeling al aangevraagd?
a) Hoeveel aanvragen werden goedgekeurd?
b) Hoeveel aanvragen werden eventueel afgekeurd? Om welke redenen gaat het 
dan?
2. Hoeveel proportionele verdelingen konden al ingaan voor het aanslagjaar 2023?
3. Wat zijn de meest voorkomende vragen die de Vlaamse Belastingdienst ontvangt over 
de nieuwe regelgeving?
4. Zijn er al bepaalde knelpunten naar voren gekomen over de nieuwe regelgeving en de 
procedure? Zo ja, welke? Hoe wil de minister die knelpunten aanpakken?
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 156 van 24 januari 2024
van KOEN VAN DEN HEUVEL
1-2.De Vlaamse Belastingdienst (VLABEL) kan enkel rapporteren over het aantal 
goedgekeurde aanvragen en bezwaren. Voor aanslagjaar 2023, het eerste jaar dat de 
mogelijkheid er was om de opsplitsing te vragen, zijn er 1.020 proportionele 
verminderingen van de onroerende voorheffing wegens co-ouderschap toegekend. De 
meest voorkomende redenen voor afwijzing zijn het niet voldoen aan de 
domicilievoorwaarde op 01/01 van het aanslagjaar (vb. er zijn op dat moment niet 
minstens 2 kinderen gedomicilieerd bij 1 van de ouders) en het woonachtig zijn in een 
ander gewest. 
3. De meest voorkomende vraag is of de belastingplichtige of huurder in aanmerking 
komt voor de opsplitsing. Het gaat dus om vragen over de inhoudelijke 
basisvoorwaarden om van de vermindering te kunnen genieten. Concreet gaat het dan 
over het aantal kinderen en meer bepaald over het aantal gemeenschappelijke 
kinderen en over het domicilieadres1 van de kinderen. Daarnaast krijgt VLABEL ook 
vragen over welke bewijsstukken bij de aanvraag moeten worden gevoegd. 
4. Op basis van het eerste jaar kan er geconcludeerd worden dat de verwerking en de 
inwilliging van de aanvragen vlot verloopt. Dit onder meer omdat de vermindering 
wordt toegekend op basis van een overeenkomst tussen de ouders of een rechterlijke 
beslissing. Er is dus weinig reden tot discussie hierover tussen de betrokken partijen. 
1 Het komt voor dat er minimum 2 kinderen zijn, maar dat bij elke ouder 1 kind gedomicilieerd is, waardoor de 
belastingplichtige niet in aanmerking komt voor de vermindering
