title: Buitengewoon onderwijs - Capaciteit
thema: Onderwijs en Vorming
pdf link: https://docs.vlaamsparlement.be/pfile?id=2007221
thema link: https://www.vlaamsparlement.be/parlementaire-documenten/schriftelijke-vragen/1771661
SCHRIFTELIJKE VRAAG
nr. 59
van ROOSMARIJN BECKERS
datum: 16 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Buitengewoon onderwijs  -  Capaciteit
Op woensdag 4 oktober zond de Onderwijsvereniging van Steden en Gemeenten (OVSG) 
naar aanleiding van haar oktobertelling een mededeling over de stand van zaken binnen 
haar scholen, met een specifieke focus op de situatie in het buitengewoon onderwijs. Het 
aantal leerlingen in het buitengewoon onderwijs blijft immers fel stijgen. In het schooljaar 
2022-2023 zaten er in het buitengewoon kleuter-, lager en secundair onderwijs van OVSG 
samengeteld 5891 leerlingen. Op 1 september 2023-2024 stond de teller op 6186 
leerlingen. Dat betekent een stijging met 5% op een jaar (ter vergelijking: de stijging van 
het globale leerlingenpubliek van OVSG bedraagt slechts 0,12%). Ten opzichte van 2018 
is het leerlingenaantal in hun buitengewoon onderwijs zelfs met 20% gestegen.
Door het plaatstekort is dat cijfer echter slechts het topje van de ijsberg. In Antwerpen 
alleen al staan meer dan 460 kinderen op een wachtlijst, maar ook in de rest van 
Vlaanderen is er plaatstekort en dikt de wachtlijst aan. Het gevolg is dat een heleboel 
kinderen ofwel in het gewoon onderwijs terechtkomen, ofwel gewoon thuisblijven. In beide 
gevallen missen kwetsbare kinderen onderwijskansen. Dat zet druk op hun ouders, die 
vaker thuis moeten blijven en niet kunnen gaan werken, maar ook op de scholen waar 
deze leerlingen niet op hun plek zitten. 
Op termijn dreigt het tekort nog groter te worden. Aangezien de procentueel sterkste 
stijging bij de jongste leerlingen zit, dus in het buitengewoon kleuteronderwijs waar we 
een verdubbeling zien op een half decennium, is de verwachting dat we dat meeraantal 
ook de komende 10 à 12 jaar verder zullen meedragen. OVSG vraagt daarom dan ook om 
de capaciteit structureel aan te pakken. Structurele investeringen zijn broodnodig, maar 
een werk van lange adem. Veel steden en gemeenten doen volgens OVSG al inspanningen 
en openen nieuwe scholen voor buitengewoon onderwijs, maar lopen ter zake ook op hun 
(financiële) limieten.
Ook bij andere koepels klinken soortgelijke geluiden in de schoot van hun oktobertellingen. 
Zo merkt Katholiek Onderwijs Vlaanderen (KOV) ook een onafgebroken stijging binnen 
haar buitengewoon onderwijs sinds september 2018. Vooral in het kleuteronderwijs zien 
ze weerom een sterke stijging tussen 2023-2023 en 2023-2024 van maar liefst 5,3%. Ook 
in het secundair onderwijs is er een grote stijging met 459 leerlingen, zijnde 3,3%. Idem 
dito bij het GO! waar men stijgingen noteert van 7,7% in het buitengewoon kleuter-, 2,8% 
in het buitengewoon lager en 4,1% in het buitengewoon secundair onderwijs.
Inzake de capaciteitsmiddelen keurde de Vlaamse Regering op de ministerraad van 25 
februari 2022 de verdeling van de capaciteitsmiddelen scholenbouw voor 2022, 2023 en 
2024 goed. Zij baseerde zich daarvoor op de resultaten van de driejaarlijkse 
capaciteitsmonitor die eind 2021 werd opgeleverd. De Vlaamse Regering maakte daarbij 
ook een specifieke enveloppe vrij voor het buitengewoon onderwijs. Van het totaalbudget 
van 180 miljoen euro zou er 25 miljoen euro naar het buitengewoon onderwijs (basis en 
secundair) gaan, goed voor 1800 extra plaatsen.
1. Hoe evalueert de minister deze trend en de desbetreffende opmerkingen van de 
onderwijskoepels, in het bijzonder deze van OVSG?
2. Hoeveel extra plaatsen zijn er in de jaren 2022 en 2023 tot op heden in totaliteit bij 
gecreëerd in het buitengewoon onderwijs? Hoeveel van die beloofde 1800 extra 
plaatsen zijn dus al gerealiseerd en hoeveel moeten er nog gerealiseerd worden? 
3. Welk aandeel van de extra capaciteit in het buitengewoon onderwijs betreft structurele 
duurzame plaatsen door scholenbouw en -renovatie? Welk aandeel daarvan betreft 
plaatsen gecreëerd door huursubsidies of tijdelijke infrastructuurmaatregelen?
4. Om een nieuwe school buitengewoon basisonderwijs te programmeren, moesten er tot 
voor kort ten minste twee types ingericht worden. Artikel 34 van het decreet over 
diverse maatregelen voor het onderwijs (besproken in commissie in juni 2022) maakte 
het structureel mogelijk om een nieuwe school voor buitengewoon basisonderwijs te 
kunnen oprichten met slechts 1 type (weliswaar met enkele voorwaarden afhankelijk 
per soort type, zo moet er o.a. worden aangetoond dat er effectief een 
capaciteitstekort is in het buitengewoon onderwijs in de regio). 
In hoeverre heeft die maatregel al zoden aan de dijk gebracht? Zijn er daardoor 
effectief nieuwe/extra scholen voor buitengewoon onderwijs opgericht?
5. In hoeverre is die middelenverdeling van de ministerraad van 25 februari 2022 en 
vooral die capaciteitsmonitor van 2021 nog voldoende accuraat als het gaat over de 
leerlingenaantallen en tendensen in het buitengewoon onderwijs? Is er ter zake geen 
herziening nodig gezien die stijgende aantallen in het buitengewoon onderwijs?
6. In de Septemberverklaring 2023-2024 werd een (terechte) bijkomende financiering 
aangekondigd voor het leerlingenvervoer in het bijzonder onderwijs, wat ook 
uitgebreid aan bod kwam in het debat in de plenaire vergadering, maar over de 
capaciteit van het buitengewoon onderwijs op zich is er quasi niks gezegd. 
Komt er deze legislatuur in de schoot van de komende begroting nog een extra 
financiële stimulans voor het buitengewoon onderwijs om meer klaslokalen en 
faciliteiten te bouwen, tijdelijke structuren op te zetten en/of bestaande faciliteiten te 
renoveren?
7. Welke eventuele andere maatregelen neemt de minister om het alsmaar groeiende 
capaciteitstekort in het buitengewoon onderwijs aan te pakken en zo alle kinderen 
terecht te laten komen in een school die hun de beste kansen geeft?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 59 van 16 oktober 2023
van ROOSMARIJN BECKERS
1. Uit de evolutie van de inschrijvingscijfers tijdens de voorbije schooljaren blijkt 
inderdaad een toename van de leerlingenaantallen in het buitengewoon onderwijs. 
Algemeen lijkt zich een stijgende trend voor te doen van het aantal geïdentificeerde 
leerlingen met specifieke onderwijsbehoeften, zowel in het gewoon als in het 
buitengewoon onderwijs. De Vlaamse Regering hanteert daarbij het principe van 
gewoon onderwijs als het kan en buitengewoon onderwijs als het nodig is. Daarom 
blijven we investeren in de capaciteit van het buitengewoon onderwijs. Zo zijn we deze 
legislatuur gestart met 47.000 plaatsen in het buitengewoon onderwijs. Vandaag zijn 
het er 53.500.
2. Bij de selectie in 2022 is over twee selectierondes heen een bedrag van 43.536.288 
euro toegewezen aan projecten buitengewoon onderwijs waarmee in totaal 1.454 extra 
plaatsen worden gepland.  
3. De voorziene capaciteit via de in 2022 geselecteerde capaciteitsprojecten 
buitengewoon onderwijs – zoals vermeld in vraag 2 betreft structurele duurzame 
plaatsen.  
Bij de oproep voor huursubsidies in 2021 werd aan 5 scholen buitengewoon onderwijs 
een huursubsidie toegewezen, waarmee in totaal 109 extra plaatsen buitengewoon 
basisonderwijs en 25 extra plaatsen buitengewoon secundair onderwijs worden 
voorzien vanaf de opstart van de huurperiode.
4. Er werden vorig schooljaar verschillende aanvragen ingediend voor de oprichting van 
een school met slechts één type. Voor het buitengewoon basisonderwijs waren dit 4 
aanvragen; twee aanvragen voor type 2 en twee voor type 3. Voor het buitengewoon 
secundair onderwijs werd er ook één school opgericht met één opleidingsvorm. Het 
gaat om een nieuwe school voor opleidingsvorm 4 type 3. 
5. Bij verdeling op 25 februari 2022 werd uitgegaan van de capaciteitsmonitor van 2021. 
Momenteel loopt een oproep voor een overheidsopdracht om een nieuwe 
capaciteitsmonitor af te nemen in 2024. Het spreekt voor zich dat gebruik gemaakt zal 
worden van de meest recente data die voorhanden zijn. 
6-7.Er is financiële ondersteuning om scholen te stimuleren om extra capaciteit te creëren 
in het gewoon en buitengewoon onderwijs. Er is gericht een financiële ondersteuning 
toegekend in het schooljaar 2022-2023 aan scholen die op korte termijn extra 
capaciteit creëerden in type 2, 3 of 9 of in opleidingsvorm 1 en 2 bij diezelfde types. 
Voor dit schooljaar 2023-2024 is de focus gelegd op type 2 en 3 of in opleidingsvorm 
1 en 2 bij diezelfde types die extra capaciteit creëerden en is er daarvoor gericht extra 
werkingsbudget toegekend. Het budget hiervoor is recurrent voorzien in de begroting. 
Ook voor de inschrijvingen voor het schooljaar 2024-2025 kan extra werkingsbudget 
toegekend worden aan scholen die extra capaciteit creëren. 
Naast bovenstaande maatregelen stelt het decreet leersteun het stimuleren van 
samenwerking tussen gewoon en buitengewoon voorop, en bieden gemengde 
campussen veel mogelijkheden.
