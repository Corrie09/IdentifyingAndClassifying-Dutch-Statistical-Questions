title: Arbeidsmigratie - Aanvragen tot arbeid voor een tewerkstelling van maximaal 90 dagen - 2022
thema: Werk
pdf link: https://docs.vlaamsparlement.be/pfile?id=2064544
thema link: https://www.vlaamsparlement.be/parlementaire-documenten/schriftelijke-vragen/1824222
SCHRIFTELIJKE VRAAG
nr. 410
van ROBRECHT BOTHUYNE
datum: 29 april 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Arbeidsmigratie  -  Aanvragen tot arbeid voor een tewerkstelling van maximaal 90 dagen 
- 2022
Toelatingen tot arbeid voor een tewerkstelling van maximaal 90 dagen worden geregeld 
via arbeidskaart en -vergunning.
1. Hoeveel mensen hebben in 2022 een aanvraag tot tewerkstelling van maximum 90 
dagen ingediend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
2. Hoeveel van de bovenstaande aanvragen hadden betrekking op de uitoefening van 
een knelpuntberoep?
3. Welke evolutie stelt de minister hierin vast?
4. Hoeveel mensen die in 2022 een aanvraag tot tewerkstelling van maximum 90 dagen 
aangevraagd hebben, kregen die toegekend? Graag totaalaantal en opsplitsing per:
a) land van herkomst van de aanvrager;
b) provincie waar ze de aanvraag indienen.
5. Hoeveel van die toegekende aanvragen hadden betrekking op de uitoefening van een 
knelpuntberoep?
6. Welke evolutie stelt de minister hierin vast?
7. Hoeveel aanvragen tot tewerkstelling van maximum 90 dagen werden in 2022 
geweigerd? Graag totaalaantal per jaar en opsplitsing per:
a) land van herkomst van de aanvrager;
b) provincie waar ze de aanvraag indienen.
8. Hoeveel van die geweigerde aanvragen hadden betrekking op de uitoefening van een 
knelpuntberoep?
9. Wat waren de voornaamste redenen van weigering van toekenning van een 
arbeidskaart B?
10. Welke evolutie stelt de minister hierin vast?
11. Er zijn heel wat misbruiken inzake de economische migratie. 
Hoeveel werknemers werden in 2022 gecontroleerd binnen de migratiewetgeving? 
Welke maatregelen heeft de minister al genomen/zal hij nog nemen om de controle te 
vergroten en de misbruiken tegen te gaan?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 410 van 29 april 2024
van ROBRECHT BOTHUYNE
1. In 2022 werden er in totaal 5.010 aanvragen ingediend voor een toelating tot arbeid 
van bepaalde duur (max 90 dagen). Een groot deel van deze aanvragen betreft 
aanvragen seizoenarbeid, meestal van Oekraïense werknemers. Een opsplitsing naar 
nationaliteit en provincie vindt de Vlaamse volksvertegenwoordiger in bijlage 1.
2. Slechts 243 aanvragen van dat bovenstaande totaal hadden betrekking op specifieke 
middengeschoolde functies waarvoor een vermoeden van tekort bestaat (ministeriële 
lijst).
3. Sinds de fikse terugval tijdens corona is het aantal aanvragen globaal en dus ook voor 
toelating tot arbeid van bepaalde duur (max 90 dagen) constant in stijgende lijn.
4. In 2022 werden er in totaal 4.270 toelatingen tot arbeid van bepaalde duur (max 90 
dagen) uitgereikt. Een opsplitsing naar nationaliteit en provincie vindt de Vlaamse 
volksvertegenwoordiger in bijlage 2.
5. Slechts 48 toekenningen van dat bovenstaande totaal hadden betrekking op 
middengeschoolde functies (voorkomend in ministerieel besluit).
6. Sinds de fikse terugval tijdens corona is het aantal toegekende toelatingen globaal en 
dus ook voor toelating tot arbeid van bepaalde duur (max 90 dagen) constant in 
stijgende lijn.
7. In 2022 werden er in totaal 242 toelatingen tot arbeid van bepaalde duur (max 90 
dagen) geweigerd. Een opsplitsing naar nationaliteit en provincie vindt de Vlaamse 
volksvertegenwoordiger in bijlage 3.
8. 115 weigeringen van dat bovenstaande totaal hadden betrekking op 
middengeschoolde functies (voorkomend in ministerieel besluit).
9. Een toelating tot arbeid van bepaalde duur (max 90 dagen) wordt geweigerd wanneer 
niet aan de vereiste voorwaarden is voldaan. Meestal heeft dit betrekking op het 
gegeven dat er op de (Vlaamse/Belgische/Europese) arbeidsmarkt voldoende 
arbeidskrachten beschikbaar zijn om de betrokken vacature in te vullen, of dat de 
buitenlander reeds in het land aanwezig was vooraleer de werkgever de noodzakelijke 
arbeidsvergunning bekomen had. Een aantal aanvragen wordt geweigerd omdat de 
aangevraagde tewerkstelling geen specifiek middengeschoolde functie betreft dat door 
de Vlaamse overheid als dusdanig erkend wordt (ministeriële lijst).
10. Het aantal weigeringen houdt gelijke tred met het aantal aanvragen en toekenningen. 
Al is het aantal weigeringen zeer gering ten opzichte van het aantal aanvragen.
11. Het aantal gecontroleerde werknemers in 2022 binnen de arbeidsmigratiewetgeving 
bedraagt 4.594 personen.
Bij het uitbreken van de oorlog in Oekraïne werd de Vlaamse sociale inspectie versterkt 
met 10 VTE inspecteurs om misbruiken van personen die de oorlog ontvluchten en in 
Vlaanderen aan de slag willen gaan, tegen te gaan. 
Door de inzet van deze extra middelen werden in de zomer van 2022 de misbruiken 
ontdekt op de werven van Borealis en BASF. De Vlaamse sociale inspectie werd verder 
uitgebreid met 5 VTE inspecteurs en 2 VTE administratieve ondersteuners om zulke 
(detacherings)fraude nog beter te kunnen tegengaan. 
Daarnaast bekrachtigde de Vlaamse Regering op 27 oktober 2023 een decreet dat 
ervoor zorgt dat malafide ondernemingen in de aannemingsketen hun 
aansprakelijkheid voor de tewerkstelling van personen zonder geldig verblijf door hun 
rechtstreekse onderaannemer niet meer gemakkelijk kunnen ontlopen. Op die manier 
wordt er meer slagkracht gegeven aan de sociale inspectiediensten. 
Tot slot kan ik melden dat er op 1 mei 2024 een aanpassing gebeurde aan het Besluit 
van de Vlaamse Regering betreffende de tewerkstelling van buitenlandse werknemers 
om misbruiken nog beter te kunnen tegengaan.
BIJLAGEN 
1.Aanvragen toelating tot arbeid bepaalde duur (max 90 dagen) 2022
2.Toekenningen toelating tot arbeid bepaalde duur (max 90 dagen) 2022
3.Weigeringen toelating tot arbeid bepaalde duur (max 90 dagen) 2022
