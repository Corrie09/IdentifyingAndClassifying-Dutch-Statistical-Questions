title: Erosiebeleid - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2062759
thema link: https://www.vlaamsparlement.be/parlementaire-documenten/schriftelijke-vragen/1817906
SCHRIFTELIJKE VRAAG
nr. 488
van LUDWIG VANDENHOVE
datum: 2 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Erosiebeleid  -  Stand van zaken
In juli 2022 lanceerde de minister in het kader van de Grote Stroomversnelling meer dan 
1000 acties voor een betere waterkwaliteit, water vol leven en een evenwichtig 
watersysteem. Daarbij werd gefocust op drie werven om een betere waterkwaliteit te 
verkrijgen: afvalwaterzuivering, landbouw en ecologie.
Binnen de werf Landbouw kondigde de minister tegen uiterlijk 1 januari 2023 een juridisch 
kader aan dat de erosieproblematiek structureel aanpakt. Dat gaat over de optimalisatie 
van teelten op gevoelige percelen, teelttechnische maatregelen waar nodig en de aanleg 
van bufferstroken en kleine landschapselementen. Beheerders zullen, behoudens 
overmacht, geresponsabiliseerd worden voor schade die het gevolg is van ernstige 
bodemerosie. Inmiddels is de deadline van 1 januari 2023 al lang verstreken en is er van 
dat erosiebeleid nog steeds geen sprake.
De maatregelen om de erosieproblematiek aan te pakken zijn bovendien nauw verbonden 
met voorstellen van de Europese Commissie, waarbij de Commissie zich richt op 
bodemkwaliteit door middel van maatregelen zoals het afschaffen van verplichte 
braakligging, bevordering van bodembedekking en stimulering van gewasdiversificatie in 
plaats van gewasrotatie. Het waarborgen van een gezonde bodem is evident van cruciaal 
belang voor iedereen. Ook het rapport over het erosiebeleid dat het Departement 
Omgeving maakte in maart 2022, maakte duidelijk dat een versterking van het 
erosiebeleid absoluut noodzakelijk is.
Het regeerakkoord stelt weliswaar duidelijk dat er aanzienlijke inspanningen worden 
geleverd om de bodemkwaliteit te verbeteren, maar in de praktijk zijn er vooral 
versoepelingen gekomen. Zo worden landbouwers met minder dan 10 hectare grond niet 
langer onderworpen aan controles en boetes. Onder druk van de recente boerenprotesten 
dreigt het erosiebeleid nog verder uitgehold te worden.
1. Wat is de status van het juridische kader voor het erosiebeleid dat oorspronkelijk 
beloofd was om in werking te treden op 1 januari 2023? Kunnen op dat punt deze 
legislatuur nog initiatieven verwacht worden? Zo ja, welke en wanneer? Zo niet, 
waarom niet?
2. Hoe rijmt de minister de uitdagingen en de ambities in het regeerakkoord om de 
bodemkwaliteit te verbeteren met de recente versoepelingen, zoals de praktijk dat alle 
landbouwers onder 10 hectaren niet meer gecontroleerd (en beboet) worden? Wat is 
de impact van die versoepelingen en toegevingen aan de ontevreden landbouwers op 
haar beleid?
3. Hoe verhoudt het erosiebeleid zich tot de recente voorstellen rond het 
gemeenschappelijk landbouwbeleid (GLB)?
4. Was de minister betrokken bij de voorstellen van de Vlaamse landbouwadministratie? 
Hoe kijkt de minister naar de voorstellen die momenteel op tafel liggen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 488 van 2 april 2024
van LUDWIG VANDENHOVE
1. Ik heb de opdracht gegeven om een uitvoeringsbesluit uit te werken waarin 
maatregelen tegen erosie worden verplicht. In deze regelgeving zullen alle 
landgebruikers op erosiegevoelige percelen (zeer hoog, hoog, matig en laag 
erosiegevoelige percelen) in Vlaanderen brongerichte maatregelen moeten nemen om 
erosie tegen te gaan, dus ook landbouwers die geen subsidies ontvangen evenals 
andere landgebruikers. Het uitvoeringsbesluit is in voorbereiding.
2. Het regeerakkoord stelt zich tot doel om de bodemkwaliteit te beschermen en te 
verbeteren, gezien de cruciale rol van veerkrachtige bodems voor voedselvoorziening, 
natuur, waterhuishouding en klimaatmitigatie en -adaptatie. Er zijn meerdere manieren 
hoe we hierop hebben ingezet. Zo is er een koolstofmonitoringnetwerk opgezet om 
koolstofverliezen in de bodems terug te dringen, wordt er ingezet op het beschermen 
van veenbodems, en worden initiatieven opgezet via de Blue Deal en via het Vlaams 
Klimaatadaptatieplan. Ook de evaluatie van het Vlaams erosiebeleid en de uitwerking 
van een uitvoeringsbesluit over verplichte erosiebestrijdingsmaatregelen valt 
hieronder.
De versoepelingen van de verplichtingen in het kader van de conditionaliteit van het 
gemeenschappelijk landbouwbeleid (GLB) kunnen een nadelige invloed op de 
bodemkwaliteit hebben. De goede landbouw- en milieucondities (GLMC’s) waarvoor 
versoepelingen op tafel liggen, gaan over het aanhouden van niet-productieve 
elementen en arealen (zoals houtkanten, teeltvrije stroken, akkerranden en 
bufferstroken, braaklegging en vanggewassen, enz.), de gewasrotatieverplichting en 
de minimale bodembedekking tijdens de winter. Deze milieucondities dragen bij aan 
een verhoogde bodembiodiversiteit, een verhoging van het organisch koolstofgehalte, 
een betere bodemstructuur, en een verminderde afspoeling van water, sediment, 
nutriënten en sproeistoffen. Versoepelingen in deze milieucondities dragen dus 
onvermijdelijk niet of minder bij tot de doelstelling van een betere bodemkwaliteit. De 
manier waarop de versoepelingen worden geïmplementeerd zullen bepalen hoe groot 
deze impact is. Ik heb de voorbije jaren ingezet op een betere bodemkwaliteit en zal 
dan ook nastreven de impact van de versoepelingen op de bodemkwaliteit minimaal te 
houden.
In Vlaanderen zijn er in totaal 34.522 landbouwers die percelen aangeduid hebben op 
de Verzamelaanvraag 2023, voor een totaal areaal van 665.736 ha. Er zijn 13.851 
aangifteplichtige landbouwers met een bedrijfsareaal van minder dan 10 ha, samen 
goed voor 51.871 ha. Daarnaast zijn er ook nog 5.926 niet-aangifteplichtige 
landbouwers (minder dan 2 ha) met een areaal van 5.176 ha. Het gaat voornamelijk 
om akkerbouwbedrijven en bedrijven met rundvee die een bedrijfsareaal van minder 
dan 10 ha hebben. De manier waarop deze landbouwers met het wegvallen van de 
controle zullen omgaan, is bepalend of dit een nadelig effect heeft op de 
bodemkwaliteit. Ik streef ernaar nog steeds een zekere mate van controle op deze 
landbouwers mogelijk te maken om zo de impact op de bodemkwaliteit en op de andere 
milieu- en klimaatdoelstellingen minimaal te houden.
3. De voorstellen rond de versoepelingen van het GLB gaan niet over de milieucondities 
voor erosiebestrijding (GLMC 5). Bijgevolg blijven de bestaande verplichte 
erosiemaatregelen op de zeer hoog en hoog erosiegevoelige landbouwpercelen, voor 
zover die zijn aangegeven voor het activeren van toeslagrechten, onverminderd van 
kracht. Ook de vrijwillige erosiemaatregelen via de ecoregelingen en het 
erosiesubsidiebesluit voor de gemeenten blijven van kracht. Het bestaande erosiebeleid 
wordt bijgevolg niet geïmpacteerd. De versoepelingen van de milieuconditie ‘minimale 
bodembedekking’ (GLMC 6) kan echter invloed hebben op de mate van erosie op de 
matig en weinig erosiegevoelige percelen, indien voor deze percelen lagere eisen voor 
de verplichte bodembedekking tijdens de winter worden doorgevoerd. Ook 
versoepelingen van beide andere milieucondities (GLMC 7 en 8) kunnen effect hebben 
op erosie.
4. De voorstellen die nu op tafel liggen, gaan in tegen inspanningen om maatregelen ten 
bate van natuur en milieu te integreren in het GLB. Ik zal nastreven om de impact van 
de versoepelingen, onder meer op de bodemkwaliteit, minimaal te houden.
