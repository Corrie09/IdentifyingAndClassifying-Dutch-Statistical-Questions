title: Toekomstverbond - Leningen Lantis
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062301
thema link: https://www.vlaamsparlement.be/parlementaire-documenten/schriftelijke-vragen/1815818
SCHRIFTELIJKE VRAAG
nr. 794
van PETER VAN ROMPUY
datum: 25 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Toekomstverbond  -  Leningen Lantis
Deze schriftelijke vraag in opvolging van de bespreking op 14 maart 2024 van het 
controleverslag bij de vierde financiële voortgangsrapportage van het Rekenhof over het 
Toekomstverbond. 
In het controleverslag stelt het Rekenhof: 
“Uit een analyse van die leningenovereenkomst blijkt dat Lantis, naast een terugbetaling 
van het kapitaal (250 miljoen euro), inderdaad een aanzienlijke rente op die achtergestelde 
obligatielening zal moeten betalen, namelijk bijna 1.510 miljoen euro, dus ongeveer 6 keer 
het ontleende bedrag. Die rentelasten hadden onder een gewone obligatielening (met 
rentevoet 4,06%) 978,3 miljoen euro belopen, of dus 35,2% minder. Dat alles maakt de 
rentesneeuwbal, waarvoor het Rekenhof in zijn vorige controleverslag nog had 
gewaarschuwd, nu heel concreet. Wanneer Lantis volledig gebruik zou gaan maken van 
het achtergestelde leningenplafond van 1,2 miljard euro (en dit onder dezelfde 
modaliteiten als de lening van december 2023, m.a.w. met een looptijd van 40 jaar), kan 
worden verwacht dat de rentelasten ervan zullen oplopen tot ongeveer 7,2 miljard euro.”
Om zicht te krijgen op de leningen, ontvang ik graag de volgende informatie:
1. Een overzicht van de reeds opgevraagde leningen door Lantis. Graag per lening een 
aflossingstabel met het terug te betalen kapitaal, de te betalen rente (in percentage 
en bedrag), timing en verstrekker van de lening.
2. Een overzicht van de geplande op te vragen leningen door Lantis. Graag per lening de 
voorziene aflossingstabel met het terug te betalen kapitaal, de te betalen rente (in 
percentage en bedrag), timing en verstrekker van de lening.
3. Hoe beoordeelt de minister de opmerking van het Rekenhof over de rentesneeuwbal 
van het project? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 794 van 25 maart 2024
van PETER VAN ROMPUY
1. Lantis heeft op dit moment twee leningen lopen die als achtergesteld gekwalificeerd 
kunnen worden. In beide gevallen is de verstrekker de Vlaamse overheid. Aangezien 
het om zuiver achtergestelde leningen gaat, bestaat er in beide gevallen geen 
aflossingstabel (wat met achtergestelde leningen meestal het geval is). Hieronder 
vindt u de bedragen en rentepercentages:
Lening m.b.t. terreinen Oosterweelverbinding
Bij de oprichting van BAM N.V. werden de terreinen die noodzakelijk zijn voor de 
realisatie van de Oosterweelverbinding ingebracht in de vennootschap. De waarde 
werd bepaald op 177Mio€. Tegenover de inbreng werd een schuld ten opzichte van 
de Vlaamse Overheid gesteld. Aangezien er op de schuld geen interesten werden 
voorzien, werden deze beschouwd als onderdeel van de schuld zelf. Op basis van een 
actuariële berekening tegen een rentevoet van 5,18%, werd aldus een te betalen 
rentegedeelte van 84,6Mio€ geboekt. Dit rentegedeelte werd pro rata temporis naar 
de resultatenrekening afgevoerd. 
Lening Vlaamse overheid
Het betreft de lening onder de Kaderovereenkomst Financiering d.d. 20 april 2018, 
aangepast met het Addendum van 2 mei 2023. Tot op heden (31/03/2024) werd er 
450Mio€ opgevraagd. Deze tranches worden binnen het kalenderjaar behandeld als 
commercial paper, waarna zij op jaareinde worden omgezet in Project Bonds met een 
maximale looptijd van 40 jaar. De bonds worden behandeld als een achtergestelde 
lening tot het uitgiftebedrag van 1,2Mia€ is bereikt. Op het commercial paper wordt 
per maand een spot-interest rate bepaald. Deze situeerde zich voor de eerste 
opnames rond 3,8% en is ondertussen gedaald naar 3,6%. De rente op de 
achtergestelde lening bedraagt 5%.  
2. Dezelfde modaliteiten als deze onder vraag 1. sub 2) geschetst zijn hier van 
toepassing. In de BA 2024 is een bedrag van totale opname van 825Mio€ voorzien. 
De volgende jaren hangen af van de planning van de projectuitvoering. Het hoeft geen 
betoog dat deze aan wijzigingen onderhevig kunnen zijn. In de laatste 
langetermijnplanning bedraagt de opvraging in 2025 eveneens 825Mio€, waarna het 
bedrag in de volgende jaren daalt naar 725Mio€ per jaar. Het rentepercentage wordt 
bepaald op moment van trekking. 
3. Dankzij de kapitalisatie van de interesten op de achtergestelde lening wordt in eerste 
instantie de nodige financiële ademruimte gegeven. De terugbetaling van kapitaal en 
rente wordt opgevangen binnen het financieel model en een eventuele vervroegde 
terugbetaling is mogelijk in functie van de beschikbare middelen. Het verdient 
aanbeveling dat de toekomstige Vlaamse Regeringen de wijze van financiering van de 
vennootschap blijvend evalueren en zo nodig optimaliseren.
