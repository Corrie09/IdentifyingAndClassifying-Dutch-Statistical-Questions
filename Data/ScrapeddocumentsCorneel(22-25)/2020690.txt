title: Kinder- en jeugdrechten - Structureel overleg
thema: Jeugdbeleid
pdf link: https://docs.vlaamsparlement.be/pfile?id=2020690
thema link: https://www.vlaamsparlement.be/parlementaire-documenten/schriftelijke-vragen/1784408
SCHRIFTELIJKE VRAAG
nr. 41
van FREYA PERDAENS
datum: 1 december 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Kinder- en jeugdrechten  -  Structureel overleg
Op 30 november 2023 stelde ik in de commissie Jeugd een vraag om uitleg over de Bel 
Glenn-campagne. Ik citeer even uit het antwoord van de minister: “Eerst iets over de 
coördinatie. Wij hebben een structureel overleg over kinder- en jeugdrechten. Child Focus 
maakt daar ook deel van uit. Het instrumentarium is er en het structureel overleg is er om 
dit goed te coördineren.”
Ik ga daar graag dieper op in en had dus graag een antwoord gekregen op de volgende 
vragen.
1. Wie maakt allemaal deel uit van dat structurele overleg?
2. Met welke frequentie komt het overleg samen?
3. Wie bepaalt de agenda van het overleg? Wie houdt de pen vast bij de verslagen?
4. Welke zaken stonden tijdens de laatste tien bijeenkomsten op de agenda? Gelieve de 
verslagen te bezorgen.
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 41 van 1 december 2023
van FREYA PERDAENS
1. Het structureel overleg jeugd- en kinderrechtenbeleid vond tot hiertoe plaats in het 
kader van de reflectiegroep jeugd- en kinderrechtenbeleid. Vanaf 1 januari 2024 zal 
deze reflectiegroep, in uitvoering van het jeugddecreet van 23 november 2023, 
vervangen worden door het horizontaal overleg jeugd- en kinderrechtenbeleid. 
Het besluit van de Vlaamse Regering van 7 september 2018 betreffende het jeugd- en 
kinderrechtenbeleid bepaalt in artikel 5: “De reflectiegroep jeugd- en 
kinderrechtenbeleid organiseert het horizontale overleg betreffende het Vlaamse 
jeugd- en kinderrechtenbeleid. Deze bestaat uit de aanspreekpunten jeugd- en 
kinderrechtenbeleid vermeld in artikel 5 van het decreet van 20 januari 2012. Worden 
tevens uitgenodigd om deel uit te maken van de reflectiegroep jeugd- en 
kinderrechtenbeleid:
1° de Vlaamse Gemeenschapscommissie en de VRT;
2° de organisaties vermeld in artikel 7 en 8 van het voormelde decreet;
3° het Kinderrechtencommissariaat;
4° het Jeugdonderzoeksplatform;
5° de Nationale Commissie voor de Rechten van het Kind;
6° UNICEF.” 
Vanaf 1 januari 2024 zullen daaraan, onder voorbehoud van het advies van de Raad 
van State en de definitieve goedkeuring van het uitvoeringsbesluit op het jeugddecreet 
door de regering, de organisaties Mediawijs en Child Focus toegevoegd worden. 
2. De frequentie waarmee het overleg plaatsvindt, varieert tussen twee en vier keer op 
jaarbasis. 
3. Het Departement Cultuur, Jeugd en Media staat vanuit haar coördinerende opdracht op 
het vlak van het jeugd- en kinderrechtenbeleid in voor de organisatie van dit structureel 
overleg. Daarvan maakt deel uit de agendasetting en de verslaggeving. Daarbij wordt 
rekening gehouden met wat leeft bij de leden van het overleg. Er is steeds ruimte voor 
inbreng door de leden en dat in het kader van de bespreking van de agendapunten en 
meestal ook tijdens de varia. 
4. Op de laatste tien bijeenkomsten stonden onder meer volgende items op de agenda: 
•Opstart participatietraject JKP 2025-2029. 
•Bespreking opmaak nieuw Jeugddecreet. 
•Bespreking opmaak Uitvoeringsbesluit jeugddecreet. 
•Stand van zaken en evaluatie Verticaal overleg Jeugd- en kinderrechtenbeleid. 
•Reflector 2.0 - Beleidsparticipatie als katalysator voor een VO-breed jeugd- en 
kinderrechtenperspectief. 
•Heraanduiding aanspreekpunten jeugd- en kinderrechtenbeleid. 
•Herwerking van het kind- en jongereneffectrapport (JoKER). 
•Fight for Your Rights ‘F4YR’-project van de Nationale Commissie voor de rechten 
van het Kind.
•JKP 2020-2024, waaronder en verspreid over verschillende bijeenkomsten:
oVoorbereiding en bespreking tussentijdse rapportage JKP 2020-2024.
oJongerenevent Kzeghetu.
oBespreking linken tussen JKP en BBT 2022. 
oVoorstelling JKP 2020-2024- en reflecties. 
oGeplande JKP-acties 2021.
oCommunicatietraject JKP 2020-2024. 
oStand van zaken opmaak JKP 2020-2024.
•Uitwisseling, reflecties en opvolging Slotbeschouwingen VN-Comité voor de 
Rechten van het Kind. 
•Toelichting EU-strategy on the Rights of the Child.
•Uitwisseling en toelichting projecten binnen de Nationale Commissie voor de 
Rechten van het Kind.
De laatste tien bijeenkomsten gingen door op 12 december 2023, 30 maart 2023, 11 
oktober 2022, 22 maart 2022, 17 februari 2022, 23 november 2021, 22 juni 2021, 12 
februari 2021, 19 januari 2021 en 22 september 2020.
Het verslag van de denkdag rond de opstart van het participatietraject naar het JKP 
2025 – 2029 van 12 december 2023 met de reflectiegroep en andere geïnteresseerden 
is nog niet beschikbaar. De bijeenkomst van 22 maart 2022 gaf geen aanleiding tot 
een verslag omdat de verzamelde input rechtstreeks in het tussentijds rapport over 
de uitvoering van het JKP 2020-2024 zelf werd verwerkt. De andere acht verslagen 
heb ik ter inzage aan het secretariaat van het Vlaams Parlement bezorgd. 
