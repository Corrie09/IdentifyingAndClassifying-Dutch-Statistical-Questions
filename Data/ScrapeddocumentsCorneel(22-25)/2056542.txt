title: Relanceplan - Fietspaden N8 Ieper-Zonnebeke-Wervik
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2056542
thema link: https://www.vlaamsparlement.be/parlementaire-documenten/schriftelijke-vragen/1812088
SCHRIFTELIJKE VRAAG
nr. 763
van ANNICK LAMBRECHT
datum: 13 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Relanceplan  -  Fietspaden N8 Ieper-Zonnebeke-Wervik
 
Begin maart liet het Agentschap Wegen en Verkeer (AWV) aan de betrokken lokale 
besturen weten dat het huidige budget niet zou volstaan om de werken uit te voeren zoals 
gepland. De werkzone wordt ingekort omdat er onvoorziene werken zijn, zowel bij de 
aanvraag van de omgevingsvergunning (bijgekomen ontharding, nieuwe bushaltes) als bij 
de uitvoering (erg natte winterperiode die bijkomende ingrepen noodzakelijk maakte). De 
oorspronkelijke werkzone van Ieper tot Geluwe wordt aangepast naar alleen het gedeelte 
van Ieper tot rotonde Esso (Geluveld), in beide richtingen. Op het overige deel van het 
traject zullen alleen slechte zones aangepakt worden. De ontharding en de aanpassing 
naar snelheidsregime 70 kilometer per uur vinden ook niet plaats op het overige deel van 
het traject. Het dossier loopt al enkele jaren.
1. Hoewel de werken groots werden aangekondigd, liet AWV op 7 maart 2024 weten dat 
de werken deels geschrapt worden. Die beslissing zorgt ervoor dat de werkzone wordt 
ingekort en een aanzienlijk deel van de fietspaden slechts deels zullen worden opgelapt 
en niet volledig vernieuwd, dat tot grote teleurstelling van het betrokken bestuur.
Hoe staat de minister tegenover die aanpassingen?
2. Die nieuwe aanpak zorgt ervoor dat het gedeelte dat nu niet aangepakt wordt, in de 
toekomst zal moeten worden aangepakt. Dat zal opnieuw voor hinder zorgen. 
Heeft de minister er al zicht op wanneer de rest van de werken zullen worden 
uitgevoerd? Of zal de vernieuwing van het stuk tussen rotonde Esso (Geluveld) tot 
Wervik op de lange baan worden geschoven?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 763 van 13 maart 2024
van ANNICK LAMBRECHT
De afgelopen maanden speelde het slechte weer de werken serieus parten: door de vele 
regen was de aannemer genoodzaakt om bijkomende maatregelen te nemen om de 
fietspaden te kunnen aanleggen. Daarnaast moeten er ook bijkomende werken worden 
uitgevoerd, zoals het opbreken van onnodige verharding en het aanleggen van nieuwe 
bushaltes. Die extra maatregelen en werken nemen ook een bijkomende hap uit het totale 
budget van 3,3 miljoen euro dat eerst voorzien was. Met een bijkomend budget van 1,5 
miljoen euro kan het hele traject zoals oorspronkelijk voorzien vernieuwd worden. 
Er wordt momenteel door AWV onderzocht hoe deze middelen gevonden kunnen worden 
om het gehele tracé inclusief Wervik uit te voeren. Daarbij zullen de fietspaden tussen de 
Wervikstraat in Zonnebeke en de Kapellestraat in Wervik in ieder geval alvast plaatselijk 
hersteld worden.
Ik begrijp dat er een verwachting gecreëerd is bij de bevolking en de gemeente Wervik, 
en aangezien ik een grote prioriteit geef aan betere fietsinfrastructuur, vraag ik dan ook 
aan AWV om snel een oplossing te vinden. 
