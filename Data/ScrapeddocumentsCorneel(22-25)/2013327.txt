title: Renovatiewerken E17-viaduct Gentbrugge - Evaluatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013327
thema link: https://www.vlaamsparlement.be/parlementaire-documenten/schriftelijke-vragen/1776582
SCHRIFTELIJKE VRAAG
nr. 173
van STIJN DE ROO
datum: 30 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Renovatiewerken E17-viaduct Gentbrugge  -  Evaluatie
Inwoners van Gentbrugge melden mij dat er nog steeds brokstukken naar beneden komen 
van het E17-viaduct.
Het brokkelviaduct kreeg nochtans een grondige renovatie in 2020 en 2021. Afgelopen 
zomer vonden ook werkzaamheden plaats, waarbij brugvoegen op de rijstroken richting 
Kortrijk werden vervangen.
1. Zijn de grondige renovatiewerken in 2020 en 2021 succesvol verlopen? Was het de 
bedoeling dat er na die renovatiewerken geen brokstukken meer naar beneden zouden 
vallen? Graag meer uitleg.
2. Met welke specifieke problemen kampt het E17-viaduct op dit moment? Graag een 
opsomming.
3. Welke specifieke oplossingen plant de minister voor elk van die problemen? Graag een 
overzicht met een omschrijving, de timing en het benodigde budget.
4. Is het veilig om een voertuig te parkeren onder het viaduct?
5. Is het veilig om zich te voet of met de fiets te verplaatsen onder het viaduct?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 173 van 30 oktober 2023
van STIJN DE ROO
1. De werken betroffen een sanering van het viaduct waarbij de waterdichting van het 
viaduct hersteld werd, met herstelling van de belangrijkste betonschade en een 
installatie van een beschermingssysteem voor dragende onderdelen van de pijlers van 
het viaduct. Sinds de renovatie is er weinig tot geen lekwater meer komende van de 
bovenbouw en is het beschermingssysteem operationeel. Dit systeem wordt 
gemonitord. Het Agentschap Wegen en Verkeer (AWV) heeft sinds de werken geen 
meldingen of klachten meer ontvangen over vallende brokstukken.
2. Door het lekwater, met dooizouten, van de laatste tientallen jaren, zijn de balken, 
pijlers en landhoofden ernstig aangetast. Dooizouten zijn doorheen het beton 
geïnfiltreerd en zorgen ervoor dat de wapening in de onderdelen gaat roesten. Door 
deze roestvorming wordt het omhullende beton losgeduwd, met brokstukken tot 
gevolg. Het viaduct is waterdicht gemaakt, maar de oude dooizouten zitten nog in het 
beton, waardoor de roestvorming kan doorgaan op enkele plaatsen. Op de kritieke 
delen is daarom een bijkomende bescherming geïnstalleerd die dit proces van 
roestvorming stillegt. Dit is echter enkel ter hoogte van de kapitelen, de dragende 
uitkraging van de pijlers, voorzien. In de andere zones, zoals de kolommen van de 
pijlers, de landhoofden, kan nog roestvorming optreden. Door de hoge 
verkeersintensiteit en het hoge aandeel aan zwaar vrachtverkeer is de slijtage aan de 
wegenis en voegen op het viaduct veel intensiever dan op andere locaties.
3. Op dit moment wordt de toekomst van de E17 ter hoogte van Gent onderzocht. Het 
viaduct is in 2020-2021 waterdicht gemaakt en er is gezorgd dat de aantasting van de 
dragende onderdelen stopgezet is. Het viaduct wordt dagelijks opgevolgd door de 
wegentoezichters van het AWV en om de drie jaar uitgebreid geïnspecteerd door de 
bruginspecteurs. De vastgestelde schade wordt door de onderhoudsaannemer 
hersteld.
Het viaduct wordt in stand gehouden tot een definitieve oplossing uitgevoerd kan 
worden voor de E17 die momenteel boven het zuidelijk deel van Gent loopt.
4. Ja, de park&ride is weer in dienst genomen onder het viaduct, zo ook de stelplaats van 
De Lijn.
5. Ja, de onderliggende wegenis is open voor alle weggebruikers.
