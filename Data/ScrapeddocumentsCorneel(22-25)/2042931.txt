title: Limburgse export - Stand van zaken
thema: Economie
pdf link: https://docs.vlaamsparlement.be/pfile?id=2042931
thema link: https://www.vlaamsparlement.be/parlementaire-documenten/schriftelijke-vragen/1800585
SCHRIFTELIJKE VRAAG
nr. 217
van RITA MOORS
datum: 2 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Limburgse export  -  Stand van zaken
Uit een analyse van Voka - KvK Limburg bleek dat de Limburgse export in 2022 daalde 
met net geen achttien procent, ten gevolge van de oorlog in Oekraïne en de energiecrisis. 
Voka Limburg maakte de berekening op basis van het aantal certificaten van oorsprong. 
Die daalden in 2022 met 17,7% (naar 21.251) t.o.v. het jaar voordien. 
Opmerkelijk is dat de totale gemiddelde goederenwaarde wel steeg t.o.v. 2021.
1. Hoeveel bedroeg de Limburgse export in 2023? Hoe verhoudt zich dat t.o.v. 2022, 
2021 en 2020? Hoe verhoudt zich dat t.o.v. de andere provincies?
2. Hoeveel bedroeg de totale gemiddelde goederenwaarde in 2023 in Limburg? Hoe 
verhoudt zich dat t.o.v. 2022, 2021 en 2020? Hoe verhoudt zich dat t.o.v. de andere 
provincies?
3. Welke sectoren voerden in 2023, 2022, 2021, 2020 en 2019 het meest (top 5) uit in 
Limburg? Hoe verhoudt zich dat t.o.v. de andere provincies?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 217 van 2 februari 2024
van RITA MOORS
De studie waarnaar verwezen wordt, betreft een specifiek initiatief (met een zeer specifieke 
‘methodologie’) van VOKA Limburg. Het betreft het aantal uitgereikte exportcertificaten 
(dus enkel extra-EU) en omvat slechts een beperkt deel van de totale uitvoer.
Er bestaan enkel recente officiële cijfers van de regionale goederenhandel op Vlaams 
niveau. Een provinciale verdeling en dus vergelijking zijn niet beschikbaar. Het vergelijken 
van de resultaten van de VOKA-studie met de officiële Vlaamse statistieken, is door de 
gebruikte methodologie ook niet mogelijk.
De nationale rekeningen ( www.nbb.be – regionale rekeningen – verdeling Belgische in- en 
uitvoer) geven echter wel een verdeling weer van de in- en uitvoer tot een NUTS3 niveau, 
op basis van de ESR 2010 methodologie. De meest recente cijfers lopen tot 2021 (en zijn 
nog voorwaardelijk, net als deze van 2020).
