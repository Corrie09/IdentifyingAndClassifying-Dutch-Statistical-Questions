title: Sociaal-culturele projecten met bovenlokale uitstraling - Subsidiëring
thema: Cultuur
pdf link: https://docs.vlaamsparlement.be/pfile?id=2035002
thema link: https://www.vlaamsparlement.be/parlementaire-documenten/schriftelijke-vragen/1796350
SCHRIFTELIJKE VRAAG
nr. 114
van FILIP BRUSSELMANS
datum: 19 januari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Sociaal-culturele projecten met bovenlokale uitstraling  -  Subsidiëring
Op 22 december maakte het departement bekend dat er een bedrag van 990.399 euro 
werd toegekend voor de subsidiëring van sociaal-culturele projecten met een bovenlokale 
uitstraling. Die projecten moeten vertrekken vanuit minstens twee sociaal-culturele 
functies en bijdragen aan het doel van het decreet. Daarnaast moet een project de 
laboratoriumrol in het sociaal-cultureel volwassenenwerk stimuleren óf een expliciete 
bijdrage leveren aan een actuele maatschappelijke uitdaging die de Vlaamse Regering 
formuleert. 
1. Er werden 59 ontvankelijke aanvraagdossiers ingediend, waarvan er uiteindelijk 11 
werden goedgekeurd. 
Waren er ook onontvankelijke aanvragen? Zo ja, hoeveel? 
2. Voor deze projectronde werd prioritair ingezet op leesbevordering, een doelstelling die 
paste binnen het Leesoffensief. Ik kan me vergissen, maar wanneer ik naar de 11 
goedgekeurde projecten kijk dan valt er van deze doelstelling weinig terug te vinden. 
Volgens mij zijn er slechts 5 projecten rond leesbevordering terug te vinden in de lijst. 
Klopt dit? Hoe rijmt dat met de ‘prioriteit’ van deze projectronde? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 114 van 19 januari 2024
van FILIP BRUSSELMANS
1. Er waren 53 aanvragen. Die waren allemaal ontvankelijk. De administratie 
communiceerde in een nieuwsbericht verkeerdelijk over 59 ontvankelijke aanvragen. 
Dat is inmiddels rechtgezet.
2. Zoals aangegeven in de vraag, moet een project de laboratoriumrol in het sociaal-
cultureel volwassenenwerk stimuleren of een expliciete bijdrage leveren aan een 
actuele maatschappelijke uitdaging die de Vlaamse Regering formuleert, in dit geval 
leesbevordering. Het klopt dat 5 van de 11 gesubsidieerde projecten rond 
leesbevordering werken. De rest vertrekt vanuit de laboratoriumrol, en levert dus een 
bijdrage aan maatschappelijke innovatie. 
