title: Aankoop landbouwgrond - Vrijstelling van registratierechten, notariskosten en btw op notarisdiensten
thema: Financiën
Landbouw
Natuur en Milieu
Visserij
pdf link: https://docs.vlaamsparlement.be/pfile?id=2048470
thema link: https://www.vlaamsparlement.be/parlementaire-documenten/schriftelijke-vragen/1803774
SCHRIFTELIJKE VRAAG
nr. 190
van STEVEN COENEGRACHTS
datum: 16 februari 2024
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Aankoop landbouwgrond  -  Vrijstelling van registratierechten, notariskosten en btw op 
notarisdiensten
Overeenkomstig de wet wordt een vrijstelling van het verkooprecht verleend voor:
1. akten die in der minne verleden zijn in naam van of ten voordele van de federale staat, 
de gemeenschappen, de gewesten, de gemeenschapscommissies, de openbare 
instellingen van de federale staat, de gemeenschappen of de gewesten;
2. de overdrachten in der minne van onroerende goederen ten algemenen nutte, aan de 
federale staat, de gemeenschappen, de gewesten, de gemeenschapscommissies, de 
provincies, de gemeenten, de openbare instellingen en aan alle andere tot onteigening 
gerechtigde organen of personen.
Daarnaast bestaat er ook een vrijstelling van het verkooprecht voor goederen die worden 
aangekocht met een natuurbeheerplan type 4 (erkend natuurreservaat), al dan niet nog in 
opmaak. Het is op die vrijstelling dat Natuurpunt zich vaak beroept bij de aankoop van 
landbouwgronden.
Voor de periode 2015 tot en met 2023 kreeg ik graag een antwoord op de volgende vragen, 
telkens opgesplitst per jaar:
1. Hoe vaak heeft het Agentschap voor Natuur en Bos (ANB) landbouwgronden 
aangekocht en daarvoor een vrijstelling van registratierechten, notariskosten en btw 
op de notarisdiensten genoten?
2. Hoeveel bedroeg(en) de
a) vrijstelling van registratierechten;
b) notariskosten;
c) btw op de notarisdiensten?
3. Hoe vaak heeft Natuurpunt landbouwgronden aangekocht en daarvoor een vrijstelling 
van registratierechten, notariskosten en btw op de notarisdiensten genoten wegens 
aankoop met een natuurbeheerplan type 4?
4. Hoeveel bedroeg(en) de
a) vrijstelling van registratierechten;
b) notariskosten;
c) btw op de notarisdiensten?
5. Hoe kan deze vrijstelling op registratierechten, notariskosten en btw op 
notarisdiensten voor een vzw als Natuurpunt worden uitgelegd in het kader van het 
gelijkheidsbeginsel, terwijl boeren en particuliere aankopers van landbouwgronden wél 
al die kosten moeten betalen?
6. Hoeveel registratierechten derfde de Vlaamse overheid voor de aankoop van 
landbouwgronden door de diverse overheden?
7. Hoeveel registratierechten ontving de Vlaamse overheid van de aankoop van 
landbouwgronden door
a) actieve boeren;
b) particulieren;
c) vennootschappen?
8. Hoe groot was het aandeel van de registratierechten die de Vlaamse overheid ontving 
van de aankoop van landbouwgronden ten aanzien van de totale ontvangsten van 
registratierechten? Graag ook vermelding van de absolute bedragen die de Vlaamse 
overheid in totaliteit ontving als registratierechten.
Deze vraag werd gesteld aan de ministers Zuhal Demir (354), Matthias Diependaele (190).
MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
GECOÖRDINEERD ANTWOORD 
op vraag nr. 190 van 16 februari 2024
van STEVEN COENEGRACHTS
1. Het Agentschap Natuur en Bos (ANB) is als overheid vrijgesteld van registratierechten 
voor aankopen van onroerende goederen die binnen het toepassingsgebied van artikel 
2.9.6.0.2, eerste lid, 1° en 2.9.6.0.3, eerste lid, 1° van de Vlaamse Codex Fiscaliteit 
van 13 december 2013 vallen. Daarnaast heeft ANB als overheid recht op een 
vermindering (halvering) van het door de notaris aangerekende ereloon. De btw op de 
notarisdiensten dient ANB wel te betalen. De btw bedraagt 21% en is van toepassing 
op het (halve) ereloon van de notaris en de administratieve kosten (sinds 2012). De 
btw is evenwel niet van toepassing op bepaalde posten zoals: registratiebelasting, 
kosten voor inschrijving en overschrijving van hypotheken en handlichtingen (wat 
eveneens geldt voor burgers).
Bij akten verleden door de dienst Vastgoedtransacties betaalt ANB administratieve 
kosten, maar uiteraard geen ereloon.
2. De kosten (waarop btw betaald wordt) en de koopsom worden in het boekhoudsysteem 
van de Vlaamse overheid (OraFin) opgesplitst, maar niet apart bijgehouden voor 
“landbouwgrond”. Bovendien bevatten veel akten zowel landbouwgrond als niet-
landbouwgrond. Derhalve beschikt het ANB niet over de gevraagde gegevens.
3. -4. Het ANB oordeelt niet over de al dan niet vrijstelling van de genoemde rechten en 
kosten. Het ANB geeft enkel aan via de goedkeuring of afkeuring van een 
intentieovereenkomst of een natuurbeheerplan type 4 dat de voorgestelde 
grondaankoop in aanmerking komt voor de vrijstelling, die geacht wordt als subsidie 
te zijn verleend. Bovendien is het niet omdat een intentieovereenkomst door ANB wordt 
goedgekeurd, dat de aankoop ook effectief door gaat. 
In onderstaande tabel vindt u een overzicht van het aantal akten waarin aan 
Natuurpunt een vrijstelling van het verkooprecht voor de aankoop van onbebouwde 
onroerende goederen met een natuurbeheerplan type 4 werd toegekend. De tabel 
bevat een overzicht per jaar, met vermelding van het totale bedrag van de vrijstelling. 
Of het gaat over de aankoop van ‘landbouwgronden’ die met de toepassing van deze 
vrijstelling door Natuurpunt werden verkregen of om andere types onroerende 
goederen, kan niet automatisch afgeleid worden uit de gegevens van de Vlaamse 
Belastingdienst (zie verder). De Vlaamse Belastingdienst beschikt evenmin over de 
nodige gegevens om te rapporteren over de notariskosten en de btw op 
notarisdiensten.
AANTAL AKTEN VRIJSTELLING TYPE 4
2018 53 € 252.192,71
2019 266 € 1.353.204,58
2020 364 € 2.128.877,59
2021 448 € 2.382.592,80
2022 412 € 3.810.224,13
2023 304 € 2.271.791,54
Eindtotaal 1847 € 12.198.883,35
5. De vrijstelling van registratierechten waarvan sprake wordt geregeld in artikel 2.9.6.0.7 
van de Vlaamse Codex Fiscaliteit van 13 december 2013. De vrijstelling geldt enkel 
wanneer de betreffende gronden onbebouwd zijn en worden opgenomen in 
goedgekeurd natuurbeheerplan type 4. Eenieder (natuurverenigingen, privé personen, 
landbouwers, …) die aan deze voorwaarde voldoet, kan genieten van deze vrijstelling 
van registratierechten, waardoor het gelijkheidsbeginsel wel degelijk wordt 
gerespecteerd.
De vrijstelling van artikel 2.9.6.0.7 VCF, geldt niet specifiek voor landbouwgronden  
maar wel voor onbebouwde onroerende goederen waarvoor een natuurbeheerplan type 
4 is of zal worden goedgekeurd. Het gaat om een specifieke vrijstelling van het 
verkooprecht die werd voorzien om eigenaars van natuureigendommen te stimuleren 
tot de keuze voor een hoger ambitieniveau door te kiezen voor een hoger type 
natuurbeheerplan en tot een snelle opmaak van een natuurbeheerplan. In de praktijk 
is Natuurpunt vzw de grootste organisatie, buiten de Vlaamse overheid zelf, die 
dergelijke terreinen beheert. Individuele particulieren kunnen ook van het gunstregime 
genieten als ze aan de voorwaarden voldoen. De situatie die de decreetgever hier voor 
ogen had is niet vergelijkbaar met de aankoop van landbouwgronden door boeren en 
andere particulieren die niet kadert binnen het duurzaam bos- en natuurbeheer.
6-8.De Vlaamse Belastingdienst beschikt niet over de nodige gegevens om over de 
aankoop van landbouwgronden te rapporteren. De stedenbouwkundige bestemming of 
de categorie van gebiedsaanduiding van het goed kan niet automatisch uit de dossiers 
worden afgeleid. Bovendien is het zo dat per transactie meerdere types onroerende 
goederen betrokken kunnen zijn. 
