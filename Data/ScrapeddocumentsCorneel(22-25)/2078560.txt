title: Proefproject 'Gatekeeper' - Stopzetting
thema: Justitie en Handhaving
Natuur en Milieu
Ruimtelijke ordening
Werk
Wonen
pdf link: https://docs.vlaamsparlement.be/pfile?id=2078560
thema link: https://www.vlaamsparlement.be/parlementaire-documenten/schriftelijke-vragen/1831262
SCHRIFTELIJKE VRAAG
nr. 3
van DRIES DEVILLÉ
datum: 7 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Proefproject ‘Gatekeeper’  -  Stopzetting
De bestuurlijke aanpak van georganiseerde en ondermijnende misdaad zou tijdens de 
voorbije legislatuur 2019-2024 een van de beleidsspeerpunten van de Vlaamse minister 
van Justitie worden. De laatste jaren groeide volgens deze minister immers het besef dat 
de klassieke reactieve strafrechtelijke aanpak vaak te laat komt om georganiseerde 
criminaliteit effectief en efficiënt te bestrijden.
In die optiek startte het Agentschap Justitie en Handhaving in 2023 het ambitieuze 
proefproject ‘Gatekeeper’ waaraan het Departement Omgeving, het Departement Werk en 
Sociale Economie en het Agentschap Wonen deelnamen. Daarbij zou worden nagegaan in 
hoeverre een afwijkend financieel gedrag een link naar fraude kan blootleggen en tot 
nuttige inzichten kan leiden voor daaropvolgende handhavingsopdrachten. 
In het kader van dat proefproject werd aan bovenvermelde participerende Vlaamse 
overheidsdiensten een aantal licenties ter beschikking gesteld die toegang verschaften tot 
het platform met financieel-economische info van Graydon. Dat zou deze diensten 
verschillende mogelijkheden bieden, gaande van een concrete screening van bedrijven aan 
de hand van de applicatie, een diepteverkenning van de applicatie zelf met de gehanteerde 
indicatoren, tot een verkenning van de technische opbouw van de applicatie in functie van 
een mogelijke koppeling aan de eigen handhavingstools van deze diensten op lange 
termijn.
Volgens de informatie waarover wij beschikken, liep de eerste fase van het proefproject 
Gatekeeper af in juni 2024 waarbij blijkbaar reeds alle licenties onmiddellijk door Graydon 
werden geïnactiveerd. Voor een mogelijk vervolgtraject zou het Agentschap Justitie en 
Handhaving immers niet langer bereid zijn om in te staan voor de verdere financiering 
omdat de meerwaarde van dit project voor risico-gebaseerde handhaving ondermaats zou 
zijn gebleken.
1. Wat is de kostprijs van dergelijke Graydon-licentie en hoeveel heeft de eerste fase van 
het proefproject Gatekeeper in totaal gekost? Klopt het dat er intussen beslist werd om 
het vervolgtraject van het project definitief te schrappen? Zo niet, wie zal instaan voor 
de financiering van dit vervolgtraject, welke Vlaamse overheidsdiensten zullen er nog 
verder aan deelnemen en op welk bedrag worden de kosten van dit vervolgtraject 
geraamd? Zo ja, welke eindconclusie leverde de evaluatie van het stopgezette 
proefproject op?
2. Hoeveel keer werden de ter beschikking gestelde Graydon-licenties door respectievelijk 
het Departement Omgeving, het Departement Werk en Sociale Economie en het 
Agentschap Wonen tijdens de eerste fase van het proefproject aangewend voor 
enerzijds een concrete bedrijfsscreening en anderzijds een verdere diepteverkenning, 
en in hoeveel concrete gevallen hebben de screenings en diepteverkenningen ook 
effectief tot een handhavingsopdracht geleid? Bij hoeveel van deze 
handhavingsopdrachten werd uiteindelijk vastgesteld dat vigerende Vlaamse wetgeving 
niet werd nageleefd, en in hoeveel van deze gevallen was er sprake van georganiseerde 
en ondermijnende misdaad? Graag voor beide deelvragen een gedetailleerd overzicht 
per participerende Vlaamse overheidsdienst.
3. Betekent de stopzetting van het proefproject Gatekeeper dat er een einde komt aan de 
ambitieuze plannen van de Vlaamse minister van Justitie om via een risico-gebaseerde 
handhaving op Vlaams niveau de georganiseerde en ondermijnende misdaad 
bestuurlijk aan te pakken? Zo ja, zijn er volgens de minister andere 
handhavingsmogelijkheden dan de risico-gebaseerde handhaving om de 
georganiseerde en ondermijnende misdaad in Vlaanderen op bestuurlijk vlak effectief 
en efficiënt aan te pakken? Zo niet, welke andere middelen dan deze die in het kader 
van het proefproject Gatekeeper werden aangereikt, zal de Vlaamse minister van 
Justitie aan de Vlaamse overheidsdiensten ter beschikking stellen om hen alsnog in 
staat te stellen dergelijke risico-gebaseerde handhaving ter bestrijding van 
georganiseerde en ondermijnende misdaad in Vlaanderen op bestuurlijk vlak uit te 
voeren?
4. Kan de Vlaamse minister van Justitie verduidelijken in welke richting de georganiseerde 
en ondermijnende misdaad in Vlaanderen intussen is geëvolueerd in de loop van 2023-
2024? Welke domeinen worden getroffen en welke domeinen zijn in voormelde 
tijdspanne specifiek gevoelig(er) geworden voor deze misdaadvorm, welke verstorende 
impact door deze misdaadvorm is wat betreft de reguliere werking van deze domeinen 
in deze recente tijdspanne waarneembaar, met welke knelpunten worden de 
verschillende Vlaamse handhavingsdiensten op dit ogenblik binnen elk van deze 
domeinen geconfronteerd om deze misdaadvorm via bestuurlijke weg efficiënt en 
effectief aan te pakken, op welke grootteorde wordt het misdaadgeld afkomstig van 
deze misdaadvorm in de onderscheiden domeinen tijdens deze meest recente 
tijdspanne geraamd en welk procentueel aandeel vormt dit misdaadgeld ten opzichte 
van de reguliere geldstromen in deze onderscheiden domeinen? Graag een 
gedetailleerd overzicht per domein.
Deze vraag werd gesteld aan de ministers Melissa Depraetere (1), Zuhal Demir (3), Jo 
Brouns (4)
ZUHAL DEMIR
VLAAMS MINISTER VAN ONDERWIJS, JUSTITIE EN WERK
GECOÖRDINEERD ANTWOORD
op vraag nr. 3 van 7 oktober 2024
van DRIES DEVILLÉ
1. De eerste fase kostte 252.890,00 euro incl. BTW voor een gebruiksperiode van 15 
maanden vanaf 1 april 2023 voor drie beleidsdomeinen namelijk Wonen, WSE en 
Omgeving. Het betrof 115 licenties/logins. Deze licenties/logins werden verdeeld over 
de VO handhavingsdiensten van Werk & Sociale Economie (52,67%), Wonen in 
Vlaanderen (17,20%) en het departement Omgeving (30,13%). Het Agentschap 
Justitie en Handhaving stond in voor de coördinatie, maar de middelen voor de 
aankoop werden aangeleverd door Wonen en WSE. Enkel voor Omgeving nam AJH de 
middelen op zich.
Het project werd echter niet stopgezet. Omdat de contracten slechts 15 maanden 
geldig waren en er via een overheidsopdracht moet worden gewerkt, werd er in de 
tussentijd met het Facilitair Bedrijf gekeken om een grotere raamovereenkomst voor 
te bereiden. Dergelijke raamovereenkomsten in de markt zetten, die geldig zijn voor 
de gehele Vlaamse overheid alsook voor de lokale besturen, vergt echter veel tijd en 
moet ingepland worden in het schema van HFB, de aankoopcentrale van de Vlaamse 
overheid. AJH heeft hiervoor middelen aangeleverd om HFB tijdelijk te versterken om 
die aankoopprocedure te versnellen. Het doel bij deze raamovereenkomst is dus 
effectief dat AJH het project bij de lokale besturen kan verlengen via deze 
raamovereenkomst en dat ieder departement of agentschap met handhavingsdiensten 
ook licenties zouden kunnen afnemen via deze raamovereenkomst. Er is dus wel 
degelijk een uitbreiding gepland voor alle handhavingsdiensten die dit willen.
In de tussentijd werd het aanbod gedaan aan de drie departementen om hun licenties 
te verlengen via een federaal raamcontract. WSE en Wonen hebben dit gedaan, 
Omgeving niet. 
2. Wat het gebruik van het platform betreft, werden volgende opvragingen gedaan (het 
betreft hier gemiddelden per jaar):
- Opvragingen over Belgische bedrijven: 5.571
- Opvragingen over bestuurders van bedrijven: 792
- Opvragingen over Belgische bedrijven in monitoring (automatische opvolging):  
2.536
- Internationale opvragingen: 748
- Opvragingen over Internationale bedrijven in monitoring (automatische 
opvolging): 458
Het aantal usersessies van het platform betrof een gemiddelde van 1.623 sessies per 
jaar.
De gedetailleerde informatie over de exacte opzoekingen, over hoe de gegevens 
gebruikt werden en in welke processen moet van de inhoudelijke diensten komen. Dat 
zal wellicht niet zo eenvoudig zijn omdat Gatekeeper meestal één van de instrumenten 
is die men gebruikt om fraude te detecteren.
3. Zoals hoger werd gesteld, is het niet zo dat het platform niet meer gebruikt wordt, 
zowel VO-diensten als lokale diensten maken er nog gebruik van. De ambitie blijft om 
ook binnen de VO aan risico-gebaseerde handhaving te blijven doen. Het nieuwe 
raamcontract dat wordt uitgewerkt kan hiertoe bijdragen.
Ook zal verder worden ingezet op de operationalisering van de integriteitsbeoordeling 
door de openbare besturen (de zogenaamde DIOB) en in het kader hiervan is het de 
ambitie om zo snel mogelijk een samenwerkingsakkoord af te sluiten met de federale 
regering, en dit voornamelijk met het oog op een bredere informatiedeling tussen 
verschillende diensten op verschillende niveaus. Het is evenwel wachten op reactie van 
de federale regering hierover.
4. De evolutie van de verschillende misdaadfenomenen kan niet gemonitord worden op 
grond van enkel Vlaamse gegevens, er is hiervoor onder andere ook nood aan 
gegevens van bijvoorbeeld de politie- en veiligheidsdiensten. Het is het opzet van het 
federale DIOB-bureau om op termijn te starten met de monitoring van deze 
fenomenen en om de criminele beeldvorming te verzorgen. Ook vanuit Vlaanderen 
zullen hiervoor gegevens worden aangereikt, onder andere zullen alle 
integriteitsonderzoeken die gevoerd worden op grond van het DIOB-decreet mee 
opgenomen worden in de federale DIOB-databank.
