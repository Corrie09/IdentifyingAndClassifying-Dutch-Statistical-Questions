title: Pesticiden - Stand van zaken
thema: Landbouw
Visserij
pdf link: https://docs.vlaamsparlement.be/pfile?id=2006198
thema link: https://www.vlaamsparlement.be/parlementaire-documenten/schriftelijke-vragen/1769268
SCHRIFTELIJKE VRAAG
nr. 13
van LUDWIG VANDENHOVE
datum: 10 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Pesticiden  -  Stand van zaken
De laatste maanden is er een overvloed aan berichtgeving over pesticiden.
Bijna altijd komen ze negatief in het nieuws: de Vlaamse Regering is gedagvaard, de 
Federale Regering is gedagvaard, UNICEF publiceerde een rapport waaruit blijkt dat 8,9 
procent van de Belgische jongeren in een gebied woont met hoog risico op 
pesticideverontreiniging (top 4 van alle OESO-landen), de cijfers van het Vlaams Humaan 
Biomonitoringsprogramma tonen dat hoe dichter bij landbouwgebied, hoe meer glyfosaat 
ontdekt wordt in het lichaam.
Daarnaast hebben we de gezondheidsstudie gehad in Mol, Retie en Dessel, in Frankrijk was 
er paniek als gevolg van drinkwater dat niet kon worden gezuiverd door de aanwezigheid 
van het pesticide cholorothalonil, in Vlaanderen raakte bekend dat 
waterzuiveringsbedrijven innamestops moeten doorvoeren door de te hoge concentratie 
pesticiden en gisteren nog voerde de Nederlandse rechtbank een verbod in op het gebruik 
van pesticiden in de lelieteelt door omwonenden omwille van gezondheidsrisico's.
1. Hebben die nieuwe studies, rechtszaken en inzichten over pesticiden geleid tot 
(voorstellen van) aanpassingen in het gemeenschappelijk landbouwbeleid (GLB) 2024?
2. Hoe zal de minister verder zijn bevoegdheid inzetten om de risico's gelinkt aan 
pesticiden op het vlak van gezondheid en biodiversiteit te minimaliseren? Welke 
maatregelen zal hij nemen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 13 van 10 oktober 2023
van LUDWIG VANDENHOVE
1. Bij de opmaak van het Vlaams GLB-Strategisch Plan (GLB-plan) werd uit de SWOT en 
de daaropvolgende nodenanalyse de nood ‘Verbeteren van de waterkwaliteit en -
kwantiteit en het voorzien van ruimte voor water’, met inbegrip van het reduceren van 
de nutriëntenverliezen en het optimaliseren van het gebruik van pesticiden, 
geïdentificeerd.
Het GLB 2023-2027 zet dan ook in op deze nood via een heel breed pakket van 
maatregelen (zie vraag 2). 
Na bijna een jaar uitvoering van het op 1 januari 2023 gestarte GLB 2023-2027 streef 
ik er in eerste instantie naar dat voldoende landbouwers dergelijke maatregelen 
opnemen zodat onze ambities ook werkelijk waargemaakt kunnen worden. Hiertoe 
wordt jaarlijks de opnamegraad van de maatregelen geanalyseerd en waar nodig 
kunnen maatregelen bijgestuurd worden om de opnamegraad te verbeteren of de 
doelmatigheid te verhogen.
2. De Vlaamse overheid ondersteunt via diverse kanalen het onderzoek naar, de 
ontwikkeling van en het gebruik van duurzame technieken en methoden om het gebruik 
van herbiciden verder te kunnen reduceren. Er is de basistoelage aan de verschillende 
praktijk- en landbouwcentra waarmee ze sectorspecifiek onderzoek kunnen voeren om 
de onkruidbestrijding aan te pakken op basis van de principes inzake Integrated Pest 
Management (IPM-principes). Het gaat hierbij in de eerste plaats over preventie- en 
hygiënemaatregelen om problemen met onkruid, ziekten en plagen te vermijden, 
monitoring en correcte diagnose van de schadeverwekker en vervolgens het, bij 
voorkeur niet-chemisch, ingrijpen als de gekende schadedrempels overschreden 
worden.
Langlopend en diepgaand onderzoek rond een specifieke schadeverwekker of 
teeltsituatie is mogelijk met steun vanuit het Agentschap Innoveren & Ondernemen via 
een VLAIO-LA-onderzoekstraject. Bijlage 1 bevat een lijst van in het recente verleden 
of momenteel lopende specifieke onderzoeken.
Vanuit het GLB wordt steun voorzien via verschillende maatregelen om IPM te 
stimuleren en het gebruik van gewasbeschermingsmiddelen te verminderen:
- Het systeem van Waarnemingen en Waarschuwingen, waarbij het gebruik van 
gewasbeschermingsmiddelen gerichter (en beperkter) kan ingezet worden, wordt 
gestimuleerd.
- Een belangrijk element in het IPM binnen Vlaanderen zijn de vormingen die in het 
kader van de fytolicentie georganiseerd worden. Deze worden ondersteund vanuit 
het GLB, onder meer via de maatregel vorming en advies. Verder wordt er vorming 
en advies op maat rond de toepassing van IPM voorzien. 
- Verschillende investeringen in het kader van IPM worden door het VLIF verhoogd 
ondersteund. Het gaat hierbij over allerhande driftreducerende technieken en 
investeringen voor een duurzaam omgaan met gewasbeschermingsmiddelen zoals 
een fytobak, vul- en spoelplaats, enz. Dit wordt gesubsidieerd aan een 
basissteunpercentage van 50% in het GLB 2023-2027. Er is binnen het VLIF ook 
een zogenaamde ‘IPM-context’ actief, waarbij investeringen die binnen dit thema 
gezamenlijk aangevraagd worden een nog hogere selectiekans krijgen en van een 
bijkomende 5% steun kunnen genieten. Het VLIF ondersteunt eveneens in de 
hoogste subsidiepercentages technieken die leiden tot een sterk verminderd/geen 
gebruik van herbiciden (waaronder glyfosaatproducten). Investeringen in het kader 
van mechanische onkruidbestrijding worden gesubsidieerd aan een 
basissteunpercentage van 50% in het nieuwe GLB. Ook de VLIF-steun voor niet-
productieve investeringen biedt kansen (bijvoorbeeld ondersteuning van technieken 
in het kader van mechanische of thermische onkruidbestrijding). Ook 
precisielandbouwtechnieken, die eveneens bijdragen aan de vermindering van het 
gebruik van gewasbeschermingsmiddelen, worden ondersteund door het VLIF aan 
30% (+10% voor jonge landbouwers).
- De maatregel ‘VLIF-steun voor innovatieve investeringen’ biedt mogelijkheden om 
bij te dragen aan een optimaler gebruik van gewasbescherming. In het verleden 
werden aanvragen ingediend waarbij - door gebruik te maken van een reeks 
camera’s - het onkruid zeer precies mechanisch vernietigd wordt of 
gewasbeschermingsmiddelen zeer precies toegediend worden. Daardoor werd de 
drift en de totale hoeveelheid toegepast gewasbeschermingsmiddel zeer sterk 
beperkt .
- Binnen de AKIS-maatregel ‘demonstratieprojecten’ kunnen nieuwe technieken, die 
klaar zijn voor brede toepassing, gedemonstreerd worden. In de voorbije jaren zijn 
meerdere demonstratieprojecten rond IPM, mechanische onkruidbestrijding en 
waterkwaliteit opgestart. In 2022 heb ik bijvoorbeeld bij de oproep het thema 
waterkwaliteit naar voren geschoven. Er werden verschillende projecten 
geselecteerd die inzetten op het verminderde gebruik van 
gewasbeschermingsmiddelen en inzetten op meer milieuvriendelijke 
gewasbeschermingsmiddelen en zeker ook de alternatieven. Ook binnen de andere 
AKIS-maatregel ‘EIP (Europees Innovatiepartnerschap) innovatie en 
samenwerkingsprojecten’ kan in steun voorzien worden om de IPM-principes in 
Vlaanderen verder uit te rollen. Zo was er in de oproep van vorig jaar ook een 
project geselecteerd dat de IPM-principes verder op punt wil zetten.
- Binnen de conditionaliteit zijn landbouwers die aanspraak willen maken op de 
directe inkomenssteun verplicht om een 3 meter pesticidevrije strook aan te houden 
langs waterlopen, een 5 meter bemestingsvrije strook en een 1 meter teeltvrije 
strook (GLMC 4) en te voldoen aan de beheerseisen RBE 7 en 8. 
- Verder zijn er een aantal ecoregelingen en agromilieuklimaatmaatregelen die ook 
rechtstreeks inspelen op gewasbescherming. Voorbeelden zijn de ecoregelingen 
‘Precisielandbouw’ (toedienen van o.a. gewasbeschermingsmiddelen op basis van 
GPS-gestuurde machines), ‘Mechanische onkruidbestrijding’, ‘Ecologisch beheerd 
grasland’ (met beperkende voorwaarden rond gebruik van 
gewasbeschermingsmiddelen), ‘Bufferstroken’, ‘Teelttechnische erosiebestrijdende 
technieken’ (reductie van afspoeling en het verlies aan inputs), de bio-
hectarepremies, ...
Met de interventies ‘ecoregeling Gewasrotatie’ en de ecoregeling en 
agromilieuklimaatmaatregel ‘Ecoteelten’, wordt ingezet op een teeltplan en teelten 
met een lagere noodzaak aan inputs. 
Ten slotte wordt via de operationele programma’s groenten en fruit, die ook onderdeel 
zijn van het GLB 2023-2027, ook ingezet op deze doelstelling. Binnen de GMO 
groenten- en fruit worden immers al zeer lang de meerkosten voor het gebruik 
milieuvriendelijke en biologische gewasbeschermingsmiddelen ondersteund. Ook de 
kosten om de IPM-principes toe te passen worden ondersteund. Daarnaast wordt ook 
ingezet op mechanische onkruidbestrijding. Een belangrijk deel van de GMO-subsidies 
moet ook gaan naar onderzoek- en ontwikkeling. Hierbinnen kan ingezet worden op de 
ontwikkeling van meer milieuvriendelijke gewasbeschermingsmiddelen, technieken die 
een alternatief zijn voor gewasbeschermingsmiddelen, een nog betere toepassing van 
de IPM-principes, ... In het nieuwe kader voor de GMO groenten en fruit voor de periode 
2023-2027 krijgen de producentenorganisaties allerhande bijkomende incentives om 
nog meer in te zetten op milieu- en klimaat en onderzoek & ontwikkeling. Zo wordt 
bijvoorbeeld een hoger subsidiepercentage toegekend als men hierop meer inzet dan 
het verplichte minimum.
BIJLAGE
Specifieke VLAIO-LA-onderzoeksprojecten rond beheersing van schadeverwekkers
