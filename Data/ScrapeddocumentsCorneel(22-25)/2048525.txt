title: Zorgbehoevenden en mantelzorgers - West-Vlaanderen
thema: Welzijn en Gezin
pdf link: https://docs.vlaamsparlement.be/pfile?id=2048525
thema link: https://www.vlaamsparlement.be/parlementaire-documenten/schriftelijke-vragen/1805431
SCHRIFTELIJKE VRAAG
nr. 251
van BRECHT WARNEZ
datum: 22 februari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Zorgbehoevenden en mantelzorgers  -  West-Vlaanderen
De term mantelzorger is de algemene noemer voor veel verschillende personen, in 
verschillende situaties. Mantelzorg is zorg die niet in het kader van een hulpverlenend 
beroep wordt gegeven aan een hulpbehoevende door een of meerdere leden van diens 
directe omgeving, waarbij de zorgverlening direct voortvloeit uit de sociale relatie.
Door de groeiende vermaatschappelijking van de zorg wint het informele netwerk van de 
zorgvrager aan belang. Vaak gaat het om sterke mantelzorgers, die kunnen optreden als 
partners van de hulpverleners. Op datzelfde moment hebben mantelzorgers ook zelf 
vragen en noden en is het van belang dat ze steun ervaren. Mantelzorgers zijn als nabije 
zorg- en hulpverstrekkers meer dan ooit belangrijk. 
Gelieve de gevraagde gegevens in een Excel-bestand weer te geven.
1. Kan de minister een overzicht geven van het aantal unieke mantelzorgers in West-
Vlaanderen? Graag een onderverdeling per gemeente voor 2022 en, indien 
beschikbaar, voor 2023.
2. Wat is het profiel van de mantelzorger in West-Vlaanderen? Graag een onderverdeling 
naar geslacht, leeftijd en de relatie tot de zorgbehoevende voor 2022 en, indien 
beschikbaar, voor 2023.
3. Hoeveel zorgbehoevenden - gelet op het feit dat een mantelzorger zorg kan dragen 
voor meerdere zorgbehoevenden - doen een beroep op die unieke mantelzorgers? 
Graag een onderverdeling per gemeente voor 2022 en, indien beschikbaar, voor 2023.
4. Wat is het profiel van de zorgbehoevenden? Graag een onderverdeling naargelang 
geslacht en leeftijd voor 2022 en, indien beschikbaar, voor 2023.
5. Hoe verhoudt zich het actuele aantal unieke mantelzorgers en unieke 
zorgbehoevenden in West-Vlaanderen ten aanzien van de andere provincies? Graag 
een actueel overzicht van het aantal unieke mantelzorgers en unieke zorgbehoevenden 
voor de vijf provincies in Vlaanderen.
6. Hoeveel West-Vlaamse zorgbehoevenden kregen de afgelopen vijf jaar een zorgbudget 
voor zwaar zorgbehoevenden bij mantelzorg? Graag een onderverdeling per gemeente 
voor de afgelopen vijf jaar, de vermelding van het totale uitgegeven budget ter zake 
in Vlaanderen voor 2021 en 2022 en het vooropgestelde budget voor 2023.
7. Hoe evalueert de minister de evoluties in het aantal mantelzorgers en 
zorgbehoevenden alsook de ondersteuning die ze krijgen? Ziet de minister nood aan 
bijsturingen? Zo ja, plant ze initiatieven daartoe? Graag een plan van aanpak met 
timing en budget.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 251 van 22 februari 2024
van BRECHT WARNEZ
De cijfers per deelvraag staan in het bijgevoegde Excel-bestand 
SV251_Warnez_cijfers_per_deelvraag.xlsx. 
Hieronder vindt u enkele verduidelijkingen bij elke tabel. 
1. In de eerste tabel “01 unieke MZ gemeente” vindt u het aantal unieke mantelzorgers 
per gemeente in West-Vlaanderen voor de jaren 2022 en 2023. Een unieke 
mantelzorger kan voor één of meerdere zorgbehoevenden mantelzorger zijn. De 
aantallen betreffen het aantal unieke mantelzorgers die op resp. 31 december 2022 
en 2023 een officieel adres in West-Vlaanderen hadden.
2. In de tweede tabel “02a unieke MZ geslacht+leeftijd” vindt u het aantal West-Vlaamse 
mantelzorgers opgedeeld naargelang geslacht en leeftijdscategorie.
In de volgende tabel “02b MZ-ZBH relaties” vindt u de relatie van deze mantelzorgers 
t.o.v. de zorgbehoevende. De aantallen verschillen hier van de vorige twee tabellen, 
omdat één unieke mantelzorger voor meerdere zorgbehoevenden kan zorgen. Hier is 
dus het aantal relaties geteld. Bijvoorbeeld: als eenzelfde persoon mantelzorger is voor 
zowel haar moeder als voor haar echtgenoot, dan wordt dit in deze tabel als twee 
afzonderlijke relaties mantelzorger-zorgbehoevende geteld. Merk op dat hier ook 
relaties met zorgbehoevenden van buiten West-Vlaanderen kunnen tussen zitten (zie 
volgende deelvraag).
3. De volgende tabel “03 unieke ZBH gemeente” toont voor hoeveel unieke 
zorgbehoevenden de West-Vlaamse mantelzorgers zorg dragen voor de jaren 2022 en 
2023. Deze cijfers tonen aan dat bijna 97% van de zorgbehoevenden die een beroep 
doen op een West-Vlaamse mantelzorger ook in de provincie West-Vlaanderen woont.
4. In de tabel “04 unieke ZBH geslacht+leeftijd” vindt u het aantal unieke 
zorgbehoevenden dat beroep doet op een West-Vlaamse mantelzorger, opgedeeld 
volgens geslacht en leeftijdscategorie.
5. In de tabel “05 unieke MZ + ZBH provincie” vindt u het aantal unieke mantelzorgers 
en het aantal unieke zorgbehoevenden voor de jaren 2022 en 2023 opgedeeld per 
provincie. Opgelet: Het aantal unieke zorgbehoevenden in West-Vlaanderen is hier 
anders berekend dan in deelvragen 3 en 4. Hier in tabel 5 wordt het aantal unieke 
zorgbehoevenden geteld die op resp. 31 december 2022 en 2023 een officieel adres 
in West-Vlaanderen hadden. Deze zorgbehoevenden kunnen een mantelzorger uit een 
andere provincie hebben. In deelvragen 3 en 4 daarentegen is het aantal 
zorgbehoevenden geteld (ongeacht hun woonplaats) die beroep doen op een 
mantelzorger uit West-Vlaanderen.
6. In de tabel “06 Aantal unieke ZBH met MT” vindt u het aantal West-Vlaamse 
zorgbehoevenden dat de afgelopen vijf jaar een zorgbudget voor zwaar 
zorgbehoevenden bij mantelzorg kreeg. Er is een onderverdeling per gemeente voor 
de afgelopen vijf jaar.
Verder vindt u in de onderstaande tabel de uitgaven voor het zorgbudget voor zwaar 
zorgbehoevenden op de Vlaamse begroting voor de periode 2021 en 2022. U vindt ook 
het vooropgestelde budget voor 2023. In 2023 verhoogde het bedrag van het 
zorgbudget van 130 euro naar 135 euro per maand.  
Jaar Budget mantel-en thuiszorg
2021 274.889.406 euro
2022 269.446.351 euro
2023 (vooropgesteld budget) 281.799.340 euro
7. Mantelzorg is heel divers én van alle leeftijden. Het is een belangrijke hoeksteen in 
ons zorgsysteem. De Zorgenquête uit 2021 van het Steunpunt Welzijn, 
Volksgezondheid en Gezin toont aan dat 33% van de Vlamingen ouder dan 18 jaar in 
het afgelopen jaar mantelzorg verleende. Tevens leert onderzoek ons dat 21% van de 
Vlaamse jongeren in de leeftijdsgroep van 11 tot 18 jaar (of 119.000 jongeren) woont 
bij een persoon met een langdurige ziekte of beperking (Willems et al., 2021).
Om de vele mantelzorgers die Vlaanderen rijk is te ondersteunen zijn we volop bezig 
met de uitvoering van het mantelzorgplan dat begin 2022 werd gelanceerd en nog 
loopt tot het einde van dit jaar. In het plan worden twee grote speerpunten naar voor 
geschoven waar allerlei doelstellingen met acties aan gekoppeld zijn: enerzijds het 
erkennen en herkennen van mantelzorgers, anderzijds het ondersteunen van 
mantelzorgers.
 
Met het mantelzorgplan zetten we sterk in op het verbinden en optimaliseren van reeds 
bestaande initiatieven en activiteiten. We gaan uit van een geïntegreerd 
mantelzorgbeleid, dat meer ingang vindt in andere relevante beleidsdomeinen zoals 
onderwijs, werk, jeugd,…  
Ook een bredere bekendmaking en zichtbaarheid van het mantelzorgbeleid behoort 
tot de doelstellingen via meer doorgedreven communicatie.
BIJLAGE
Overzicht
