title: Bruggen in slechte staat - Maatregelen
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2081392
thema link: https://www.vlaamsparlement.be/parlementaire-documenten/schriftelijke-vragen/1834898
SCHRIFTELIJKE VRAAG
nr. 24
van PETER VAN ROMPUY
datum: 21 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Bruggen in slechte staat  -  Maatregelen
De Vlaamse overheid beschikt over een lijst met prioritaire kunstwerken. Op de lijst staan 
37 bruggen die in zeer slechte staat zijn. In een uitgebreid rapport gaf het Departement 
Mobiliteit en Openbare Werken (MOW) in juli 2024 aan dat de lijst in werkelijkheid een 
stuk langer is. Eén op de tien bruggen en tunnels zouden in slechte of zeer slechte staat 
zijn. Dat heeft onder andere te maken met de leeftijd van de kunstwerken en het gebrek 
aan middelen voor regulier onderhoud. Meer dan de helft werd overigens gebouwd voor 
1979. Volgens MOW is op korte termijn zo’n 10,7 miljard euro nodig om bruggen, wegen 
en dijken die in slechte staat zijn te herstellen of te vervangen.
1. Kan de minister de lijst met prioritaire kunstwerken bezorgen? 
a) Per brug vermelding van de datum van wanneer de brug op de lijst staat. 
b) Actuele toestand van de brug.
c) Geplande datum van investering en het ervoor geraamde bedrag.
d) Bouwjaar van de brug.
2. Welke budgetten werden de afgelopen tien jaar uitgetrokken om de lijst met prioritaire 
kunstwerken te verlagen? Graag cijfers per jaar.
3. Hoe staat de minister tegenover het rapport en de insteken vanuit MOW? Werden de 
bruggen in het rapport opgenomen in de lijst met prioritaire kunstwerken? Waarom 
wel/niet? 
4. Welke inspanningen of maatregelen zal de minister nemen om bruggen die in slechte 
staat zijn te herstellen of te vervangen? Welke budgetten reserveert de minister 
daarvoor? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 24 van 21 oktober 2024
van PETER VAN ROMPUY
1. Ten opzichte van het document waarnaar de vraagsteller verwijst zijn er volgende 
kunstwerken bijgekomen op de lijst van prioritaire kunstwerken (LPK):
- Viaduct in Oudenburg
- syfonbrug voor licht verkeer in Damme
- overwelving van Heulebeek onder N50 en R8 te Kortrijk
2. Hieronder de budgetten per jaar voor werken uitgevoerd op kunstwerken op de lijst 
prioritaire kunstwerken tussen 2015 en 2025.  
Jaar Budget (euro, 
incl. btw) 
2015 15.549.764,45 
2016 188.557,42 
2017 23.778.744,36 
2018 29.582.719,05 
2019 3.345.965,00 
2020 36.765.852,00 
2021 92.193.808,00 
2022 49.927.521,00 
2023 37.311.440,38 
2024 41.325.189,00 
3. Op de LPK worden de bruggen opgenomen die in zeer slechte toestand zijn (toestand 
5) en die prioritair aangepakt dienen te worden en/of in afwachting daarvan 
nauwlettender opgevolgd worden. Sinds kort worden daar eveneens de bruggen 
opgenomen die een gebrek hebben dat niet de toestand van de brug zeer slecht maakt 
maar dat wel van belang is voor de veiligheid van  de weggebruiker.  
Het rapport waarvan sprake vermeldt niet enkel de bruggen in zeer slechte toestand, 
maar geeft een overzicht van het aantal bruggen in de verschillende toestanden. Voor 
alle kunstwerken zetten we in op een correct regulier onderhoud.
4. Ik zal deze legislatuur meer middelen uittrekken voor structureel onderhoud en 
vervangingsinvesteringen binnen het beleidsdomein.
De budgetten voor de aanpak van slechte bruggen worden bekeken in het kader van 
de opmaak van het meerjarig GIP.
