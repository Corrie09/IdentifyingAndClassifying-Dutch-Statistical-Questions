title: Hogeronderwijsinstellingen - Infrastructuursubsidies
thema: Onderwijs en Vorming
pdf link: https://docs.vlaamsparlement.be/pfile?id=2060208
thema link: https://www.vlaamsparlement.be/parlementaire-documenten/schriftelijke-vragen/1815008
SCHRIFTELIJKE VRAAG
nr. 361
van BRECHT WARNEZ
datum: 21 maart 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hogeronderwijsinstellingen  -  Infrastructuursubsidies
Goed onderwijs vraagt een kwaliteitsvolle schoolomgeving, ook in het hoger onderwijs. De 
infrastructuur bepaalt de kansen en belemmeringen die professoren en docenten hebben 
om sterk hedendaags onderwijs aan te bieden.
Graag alle data in Excel beschikbaar stellen.
1. Op welke manier kunnen universiteiten en hogescholen een beroep doen op Vlaamse 
middelen om te investeren in hun gebouwen?
a) Graag een actueel overzicht van de subsidiemogelijkheden.
b) Plant de minister nieuwe initiatieven in dezen?
2. Plant de minister een nieuwe oproep voor energiebesparende investeringen in 
gebouwen van de Vlaamse hogescholen en universiteiten? Zo ja, wanneer en wat zijn 
de voorwaarden en budgetten?
3. Hoeveel subsidies kende Vlaanderen toe aan de hogeronderwijsinstellingen om te 
investeren in hun gebouwen? Graag aanvullend bij de tabellen uit het antwoord op 
mijn eerdere schriftelijke vragen over dat thema voor 2023 en 2024 een geactualiseerd 
overzicht per provincie, per instelling en per subsidielijn. Gelieve de gegevens weer te 
geven in een Excel-bestand.
4. Merkt de minister een impact en een effect van de evolutie in de bouwprijzen op het 
beleid van de instellingen? Zo ja, hoe evalueert de minister die wijziging? Plant hij 
bijsturingen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 361 van 21 maart 2024
van BRECHT WARNEZ
1. a) In artikels III.46- III.49 van de Codex Hoger Onderwijs wordt de financiering van 
de investeringen van de hogescholen geregeld, in artikels III.51-III.54 de 
financiering van de investeringen van de universiteiten, en in artikel III.54/1 worden 
de investeringskredieten toegekend aan de universiteiten ten gevolge van de 
integratie van de academische hogeschoolopleidingen in de universiteiten. Het gaat 
om jaarlijks 60 miljoen euro bovenop de werkingstoelage.
Vanaf het begrotingsjaar 2023 wordt het basisbedrag van de investeringskredieten 
voor de universiteiten vermeerderd met 15.000.000 euro (art. III.54§4). 
Voor het stimuleren van energie-efficiënte maatregelen worden er vanaf het 
begrotingsjaar 2023 recurrent bijkomende middelen toegekend: 
•Ten gevolge van art III.24 § 13. worden de totale werkingsmiddelen van de 
hogescholen en de universiteiten met 7.941.650 euro vermeerderd 
•Ten gevolge van Art III.118 § 11. wordt het bedrag voor de Vlerick Business 
School vermeerderd met 7.750 euro, voor de Antwerp Management School met 
4.000 euro en voor het Instituut voor Tropische Geneeskunde vermeerderd met 
46.600 euro.
Voor de Hogere Zeevaartschool worden de investeringsmiddelen in artikel 4 van het 
Decreet betreffende de Hogere Zeevaartschool toegekend.
Daarnaast keurde de Vlaamse Regering in 2022 ook een bijdrage vanuit het Vlaams 
Klimaatfonds goed aan de Hogere Zeevaartschool in Antwerpen. De maatregel 
betreft de cofinanciering van een grondige energetische renovatie van de Hogere 
Zeevaartschool. De totale investeringskost wordt geraamd op zo’n 4,65 miljoen 
euro. De bijdrage uit het Vlaams Klimaatfonds bedraagt zo’n 1,4 miljoen euro.
De Vlaamse Regering keurde in 2023 ook een bijdrage vanuit het Vlaamse 
klimaatfonds goed aan het Instituut voor Tropische Geneeskunde. De totale 
investeringskost voor de Vlaamse overheid bedraagt 869.922 euro, waarvan 
347.969 euro zal gecofinancierd worden vanuit het Vlaams klimaatfonds. Het 
resterende bedrag wordt gecofinancierd door het beleidsdomein Onderwijs en 
Vorming via de jaarlijkse investeringssubsidie aan het ITG (Codex Hoger Onderwijs, 
art. III.118 § 4).
1b+2. Specifiek voor energiebesparende investeringen had ik in 2023 reeds recurrent 
8 miljoen euro voorzien voor de hogescholen en universiteiten. Voor 2024 heeft 
de Vlaamse Regering nog bijkomende klimaatfondsmiddelen vrijgemaakt, over 
de concrete besteding werd nog geen beslissing genomen.
3. In bijlage wordt een geactualiseerd overzicht gegeven van de investeringsmiddelen.
Aangezien verschillende hogeronderwijsinstellingen vestigingen hebben in meerdere 
provincies kunnen we de subsidies niet opsplitsen per provincie, enkel per instelling.
4. De stijgende bouwprijzen en de energiecrisis hebben ongetwijfeld een impact op de 
hogeronderwijsinstellingen. Om die reden worden vanaf 2023 recurrent bijkomende 
middelen toegekend om energie-efficiënte maatregelen te stimuleren. Vanaf 2024 
worden bovendien de totale werkingsmiddelen van de hogescholen en universiteiten 
met in totaal 28 miljoen euro vermeerderd (art III. 24 § 14). 
BIJLAGE
Overzicht
