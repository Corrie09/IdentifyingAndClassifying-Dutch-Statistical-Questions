title: Toeristische projecten Brugse Ommeland - Relancesteun Toerisme Vlaanderen
thema: Toerisme
pdf link: https://docs.vlaamsparlement.be/pfile?id=2019337
thema link: https://www.vlaamsparlement.be/parlementaire-documenten/schriftelijke-vragen/1780732
SCHRIFTELIJKE VRAAG
nr. 146
van CATHY COUDYSER
datum: 21 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toeristische projecten Brugse Ommeland  -  Relancesteun Toerisme Vlaanderen
In december 2022 raakte bekend dat een viertal projecten in het Brugse Ommeland 
relancesubsidies zouden ontvangen. Concreet gaat het over drie projecten in Brugge en 
over een project in Jabbeke: Sacred Books Bruges (449.410 euro), Historium Brugge 
(271.289 euro), de stad Brugge (596.385 euro) en het Permekemuseum in Jabbeke via 
Mu.ZEE/stad Oostende (414.600 euro).
Sacred Books Bruges zou met de toegewezen middelen verschillende religieuze sites in 
Brugge met elkaar verbinden via een digitale applicatie/audiotour die de bezoekers meer 
info verschaft over de werken van Vlaamse Meesters die in situ aanwezig zijn. Het 
traject/netwerk dat is opgezet in de vorige legislatuur ten tijde van het Sacred Books, 
Secret Libraries hefboomproject (met Engels Klooster en Karmelietenklooster), wordt 
uitgebreid met extra sites waaronder het Grootseminarie, het begijnhof en enkele Brugse 
kerken (Sint-Annakerk, Jeruzalemkerk, Sint-Walburgakerk, Sint-Jakobskerk). 
Historium zou met de toegewezen subsidie de eigen bezoekersbeleving in de Waterhalle 
uitbreiden met een ‘augmented reality’-voorstelling van enkele authentieke werken van 
Vlaamse Meesters die een link hebben met de Waterhalle.
De stad Brugge zou met de haar toegewezen middelen een nieuwe multimediale en 
immersieve beleving ontwikkelen in het Sint-Janshospitaal die de werken van schilder Hans 
Memling tot leven zal brengen aan de hand van digital storytelling. De Vlaamse 
relancesubsidie zal daarnaast ook worden aangewend voor een nieuw wandelparcours 
langs plekken in Brugge waar de kunstenaar in de 15e eeuw leefde en werkte. Een derde 
component van het relanceproject is de ontwikkeling van een nieuw onlineplatform via 
hetwelk het brede publiek hoogkwalitatieve beelden van de werken van Memling van thuis 
uit kan raadplegen. 
Ten slotte zouden Mu.ZEE/stad Oostende met de toegewezen subsidie het 
woonhuis/Permekemuseum in Jabbeke waar schilder en beeldhouder Constant Permeke 
woonde en werkte toegankelijker maken en het omringende domein (tuinen) publiek 
ontsluiten. In de lente van 2024 zou het gerestaureerde Permekemuseum opnieuw 
opengaan.
1. Kan de minister per relancedossier duiding geven bij de stand van zaken? Over welke 
werken van Vlaamse Meesters gaat het meer concreet bij de projecten van Sacred 
Books Bruges en Historium? Zijn er werken in het Permekemuseum die 
vergunningsplichtig zijn?
2. Welke timing werd initieel vooropgesteld voor de realisatie van de verschillende 
projecten? Kon de timing tot nu toe worden aangehouden en zo niet, kan de minister 
verduidelijken waardoor de uitvoering vertraging heeft opgelopen? Op welke nieuwe 
timing wordt op dit moment gemikt?
3. Wat zijn de totale kostprijzen van de verschillende projecten waarvoor de subsidies 
toegekend zijn?
4. Welke doelstellingen qua bezoekersaantallen hebben de organisaties met de projecten 
(op het vlak van het aantrekken van nationale en internationale bezoekers)?
5. Naast de vermelde musea/steden, welke andere partners zijn er nog actief betrokken 
bij de projecten? Welke bijdrage leveren zij dan precies?
6. Zal Toerisme Vlaanderen ondersteuning bieden aan de musea/steden voor de 
internationale promotie van de projecten eens zij gerealiseerd zijn?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 146 van 21 november 2023
van CATHY COUDYSER
1.
•Sacred Books: Voor het project Sacred Books zijn de locaties gekend; 
Karmelietenklooster, Jeruzalemkerk Adornesdomein, Sint-Annakerk, Sint-
Walburgakerk, Sint-Jakobskerk, Grootseminarie Brugge en het Begijnhof. Welke 
werken finaal worden uitgelicht, is afhankelijk van het verhaal/scenario dat nog 
geschreven wordt. De oplevering van het project is voorzien voor december 2024.
•De Waterhalle: Momenteel wordt een box-in-the-box concept uitgewerkt 
(vitrinekast met passieve klimatisering). Daarnaast wordt er werk gemaakt van een 
AR-maquette van de Waterhalle. Er zal gekozen worden voor een of meerdere 
authentieke werken van Vlaamse Meesters met een connectie tot de Waterhalle. De 
bedoeling is om deze terug te brengen naar de plaats van inspiratie. Mogelijke 
voorbeelden zijn De Markt in Brugge (Jan-Baptist Van Meunincxhove, ca. 1691 – 
1700) en/of de Afbraak van de Waterhalle in Brugge (Anonieme Meester, ca. 1787  
– 1789).
•Memling gespot: Studio Louter werkt momenteel het concept ‘maak Memling mee, 
het zit in de details’ uit. Een website met storytelling wordt voorzien. In januari 
2024 start men met de stadstoepassing. De opening van de immersieve beleving 
en de lancering van de stadstoepassing is gepland voor de herfstvakantie van 2024.
•Permeke is een meervoud: De renovatiewerken aan het Permekemuseum werden 
eind november 2023 opgeleverd. Het ontwerp voor de heraanleg van de tuin is 
volledig afgewerkt. Met als gevolg dat de werken in de tuin vorige maand zijn 
gestart. De heropening is voorzien op 29 maart 2024. Twee opeenvolgende 
tentoonstellingen staan ingepland:
o29/03/24 - 03/11/2024: tentoonstelling met 30 werken uit private collecties 
en internationale musea;
o22/11/2024 - april 2025: tentoonstelling Permeke als beeldhouwer.
Toerisme Vlaanderen is niet op de hoogte of bepaalde werken in het 
Permekemuseum vergunningsplichtig zijn.
2.
•Het project Sacred Books zit op schema. De opening zal plaatsvinden in december 
2024. Er is een persmoment gepland in januari 2024 met de partners die deelnemen 
en met presentatie van het project.
•Het project van de Stad Brugge (Waterhalle) zit op schema. De opening van de 
immersieve beleving en de lancering van de stadstoepassing staat gepland voor de 
herfstvakantie van 2024.
•Het project in het Permekemuseum zit op schema. De heropening is en blijft 
voorzien op 29 maart 2024.
•Het project van Historium zit op schema met een opening voorzien in september 
2024.
3.
•Sacred Books: € 749.017,00
•Stad Brugge: € 1.011.554,00
•Permekemuseum: € 691.000,00
•Historium: € 452.148,25
4.
•Sacred Books wil jaarlijks tussen de 10.000 en 30.000 bezoekers bereiken, waarvan 
30 procent uit België en 70 procent buitenlandse bezoekers.
•Memling gespot mikt jaarlijks op 25.000 binnenlandse bezoekers, 42.000 bezoekers 
vanuit de buurlanden en 29.000 bezoekers vanuit de rest van de wereld. In totaal 
zijn dat 96.000 bezoekers per jaar in het Museum Sint-Janshospitaal.
•Het Permekemuseum beoogt rond de 1.000 personen per maand te verwelkomen; 
dus voor 2024 9.000 bezoekers, de volgende jaren 12.000 bezoekers. 
•Het Historium ambieert meer dan 200.000 bezoekers per jaar, voor de gehele 
attractie.
5. Stad Brugge doet ook nog beroep op projectmiddelen vanuit het Erfgoeddecreet en 
financiert hiermee een medewerker technische beeldvorming. De bijdrage vanuit het 
Erfgoeddecreet bedraagt 143.160,00 euro.
6. Deze projecten worden opgenomen in het netwerk “Vlaamse meesters op hun plek”. 
Met dit netwerk wil Toerisme Vlaanderen kunst in situ, of op de plek waarvoor ze ooit 
gemaakt zijn of waar ze zich vaak al eeuwen bevinden, in de kijker zetten. Voor dit 
netwerk plant het agentschap in 2024 een buiten- en binnenlandse promotionele 
campagne.
