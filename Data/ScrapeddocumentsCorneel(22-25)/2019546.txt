title: Inburgering - Vervolgtrajecten
thema: Integratie en Inburgering
pdf link: https://docs.vlaamsparlement.be/pfile?id=2019546
thema link: https://www.vlaamsparlement.be/parlementaire-documenten/schriftelijke-vragen/1782012
SCHRIFTELIJKE VRAAG
nr. 64
van MAAIKE DE VREESE
datum: 23 november 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Inburgering  -  Vervolgtrajecten
Op de ministerraad van 23 december 2022 kende de Vlaamse Regering een subsidie van 
maximaal 3 miljoen euro toe aan het Agentschap Integratie en Inburgering (AgII), de stad 
Gent en de stad Antwerpen voor ‘Vervolgtrajecten inburgering’. De periode voor de 
subsidie loopt van 1 oktober 2022 tot en met 30 september 2025. 
Voormalig minister van Inburgering Bart Somers meende dat niet alle inburgeraars na hun 
inburgeringstraject in staat zijn hun doelstellingen effectief te bereiken. Daarom werd een 
aanbod vervolgtrajecten na inburgering (VIB) uitgebouwd. Het VIB bestaat uit vier luiken: 
1) noden en behoefteonderzoek & data-analyse, 2) experimentele trajecten, 3) 
conceptontwikkeling, 4) kennisdeling tijdens het project. De middelen worden enerzijds 
ingezet voor onderzoek, conceptontwikkeling en kennisuitwisseling (samen 25% van het 
budget), anderzijds wordt 75% van het budget besteed aan de uitrol van de trajecten zelf.
1. Kan de minister een algemene toelichting geven over de huidige stand van zaken van 
de verschillende luiken? Kan ze daarnaast een overzicht geven van de huidige timing 
en planning van het project?
2. Hoeveel proeftrajecten zijn er opgestart? Hoeveel personen hebben ervoor 
ingetekend? Hoeveel personen hebben het traject afgerond? Hoeveel personen hebben 
voortijdig afgehaakt? Hoeveel mensen werden begeleid naar werk, Nederlandse 
lessen, onderwijs of beroepsopleidingen? Kan de minister toelichting geven op welke 
wijze de kandidaten en deelnemers werden geselecteerd en op welke doelgroep er 
werd gefocust? Hoe evalueert de minister de proeftrajecten? 
a) Kan de minister een overzicht geven per agentschap?
b) Hoeveel nieuwe proeftrajecten werden nog extra opgestart? 
c) Kan de minister daarnaast ook een overzicht geven van het aantal nieuwe 
subprojecten? Welke focusgroepen (analfabeten, digibeten, uitgeleerd 
verklaarden, ouderen, enz) en nieuwe lerende netwerken kwamen aan bod?
3. De bedoeling is de bevindingen van de proeftrajecten en subprojecten om te zetten in 
een definitief concept van vervolgtrajecten na inburgering op maat in Vlaanderen. 
Kan de minister een stand van zaken geven qua timing? Wanneer wordt het concept 
afgeklopt? Wanneer volgt de operationele uitrol? Wanneer zal het implementatieplan 
gefinaliseerd zijn? Wanneer zullen de draaiboeken worden gefinaliseerd?
 
4. Kan de minister extra toelichting geven over het luik kennisuitwisseling en de 
verschillende lerende netwerken (1 t.e.m 3)? Welke voorlopige conclusies kwamen er 
uit die lerende netwerken? 
5. Kan de minister een overzicht geven van het totaalbudget? Hoeveel van de 
projectmiddelen werden al gebruikt? Hoeveel recurrente middelen werden er 
daarnaast al gebruikt? Hoeveel voltijdsequivalenten (vte’s) werden ingezet voor de 
projecten?
a) Kan de minister toelichting geven voor welke doeleinden die middelen werden 
gebruikt? Kan ze een overzicht geven per kostentype (werking, 
eerstelijnsmedewerkers, enz)?
b) Kan de minister een overzicht geven per agentschap?
c) Kan de minister een overzicht geven per jaar?
Gelieve bij het antwoord volgende documenten te hechten:
- het ministerieel besluit voor de ondersteuning van het jaar 2023;
- het ministerieel besluit voor de ondersteuning van het jaar 2024, indien al beschikbaar;
- de verslagen van de stuurgroep, in 2022 en 2023;
- het inhoudelijke verslag en de financiële verantwoording van de subsidie 2022.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 64 van 23 november 2023
van MAAIKE DE VREESE
1. Zoals u correct aanhaalt bestaat het project Vervolgtrajecten na Inburgering uit vier 
luiken. Hierbij een stand van zaken en de verdere planning van de vier luiken van het 
project:
• Luik 1: Onderzoek
Het onderzoek bestond uit verschillende fasen. Momenteel loopt de finale 
dataverwerking en rapportage om de concrete noden van ex-inburgeraars te 
verwerken in de vervolgtrajecten. Op basis van dit nodenonderzoek en de lopende 
trajecten zullen de doelgroepen worden geconcretiseerd. De resultaten worden 
bestudeerd aan de hand van een halfjaarlijkse evaluatie en bijsturing. De 
eerstvolgende resultaten zullen in het voorjaar 2024 beschikbaar zijn. 
• Luik 2: Proeftrajecten
De proeftuin in Atlas startte officieel in september 2022, maar ondervond kort daarna 
een grote impact van de cyberaanval op de Stad Antwerpen. De heropstart bij Atlas 
vond plaats in maart 2023. AgII startte met regionale proeftuinen in de verschillende 
provincies en het Brussels Hoofdstedelijk Gewest tussen 1 juni en 1 september 2023. 
Amal startte met een proeftuin op 11 september 2023. Vervolgens staat er in het 
eerste kwartaal van 2024 een uitbreiding van samenwerkingen met niet-kernpartners 
gepland. Deze nieuwe samenwerkingen zullen in het tweede kwartaal van 2024 
worden geïmplementeerd. Op dat moment zal er ook promotie gemaakt worden over 
de proeftrajecten bij partners in functie van de externe toeleiding. Dit zal in het derde 
kwartaal van 2024 worden geïmplementeerd aan de hand van een concreet actieplan, 
draaiboek en concept. 
• Luik 3: Conceptontwikkeling
Bij de start van het project, ontwikkelden de drie agentschappen een eerste voorlopig 
concept, complementair aan de bestaande werkingen. Dit concept werd verder 
geoptimaliseerd op basis van geleerde lessen en geïmplementeerd bij de uitrol van 
de proeftuinen bij de drie agentschappen. Binnen de proeftuinen zal het concept 
verder worden verfijnd op basis van een concretisering van de grenzen tussen het 
project en de inburgeringstrajecten (Q4-2023, Q1-2024), een identificatie van de 
trajecttypen (Q1-2024). Daarnaast zullen er in het tweede kwartaal van 2024 nieuwe 
samenwerkingsvormen met partners worden afgeklopt en wordt het concrete 
actieplan en draaiboek herwerkt.
• Luik 4: Kennisuitwisseling
De kennisuitwisseling is enerzijds gericht op onderlinge, overkoepelende 
kennisverrijking en coördinatie, en anderzijds op het verkennen van regionale 
samenwerkingsmogelijkheden. Voornaamste doel is rechtstreekse praktische 
samenwerking binnen de verschillende proeftuinen. Dit gebeurt aan de hand van 
voortdurende opvolging en afstemming via een stuurgroep, tussentijdse inhoudelijke 
en financiële rapportering (Q1-2024, Q4-2024) en een kwantitatieve opvolging ifv 
doelwaarden(Q3-2024).
2. De trajecten bestaan veelal uit voortschrijdende, zo mogelijk parallelle of geïntegreerde 
acties, afhankelijk van de noden en mogelijkheden van de klant, in functie van hun 
professioneel doel. 
% personen begeleid:
•naar werk: 20% 
•naar Nederlands: 27% (formeel en informeel)
•naar onderwijs: 12% 
•naar beroepsopleidingen: 23% (waarvan 53% i.f.v. sector zorg)
•naar diploma-erkenning i.f.v. hogere studies/werk: 9%
•andere (juridische vragen, huisvesting, welzijn, …): 9%
Voorwaarden tot deelname: de deelnemer is in bezit van een inburgeringsattest, 
behaald bij AgII, Atlas of Amal (altijd 18+) en de deelnemer is woonachtig in de regio 
van de proeftuin.
De focus lag bij de start op drie doelgroepen: 1) ex-inburgeraars met een professioneel 
perspectief (zowel beroepsactief met niet-duurzaam werk als beroepsinactieven), 2) ex-
inburgeraars met een educatief perspectief en 3) ouders met schoolgaande kinderen. 
De deelnemers geven aan wat hun noden en perspectief zijn, wat in de praktijk werk of 
opleiding blijkt te zijn:
•83% heeft een professioneel perspectief. 
•17% heeft een educatief perspectief (in functie van professioneel perspectief).
a) Hierbij een overzicht van het aantal deelnemers binnen het project:
Atlas AgII Amal
Aantal proeftuinen 1 6 1
Aantal deelnemers* 447 268 18
Aantal afgerond* 79 77 11
Aantal afhakers 6
*De cijfers van de proeftrajecten zijn geteld eind november 2023 
b) De vooropgestelde aantallen proeftrajecten worden nagestreefd. Voor de gehele 
projectperiode 1/1/2022-30/9/2025 betreft dat:
•Altas: 900 deelnemers 
•AgII: 1000 deelnemers 
•Amal: 100 deelnemers 
c) De subprojecten vullen de noden in die gedetecteerd worden binnen het project. Het 
gaat voornamelijk om nieuw aanbod, geïnitieerd vanuit VIB, veelal in samenwerking 
met interne en externe partners, alsook uitbreiding en optimalisatie van bestaand 
aanbod in functie van de doelgroep van VIB:
Werk: 
- Ex-inburgeraars terug op de radar van VDAB zetten
- Na traject diplomagelijkschakeling in zorgsector, begeleiding naar juiste 
dienstverlening bij VDAB
- Infosessie met werkgever in zorgsector met groeitraject vanuit schoonmaak naar 
zorg
- Infosessie over werking interimkantoren
Opleiding: 
- infomarkten voor kortgeschoolden over opleiding richting diploma (ism NT2-
scholen)
- infomarkt voor middengeschoolden over beroepsopleidingen (ism NT2-scholen)
- Samenwerking met project Nieuw Talent in de Kinderopvang: ondersteuning 
opleiding en activering 
- Atlas voorziet de tool www.nederlandsplusopleiding.be 
Nederlands:
- ‘Zomerbabbels’  voor kortgeschoolden en ex-analfabeten gericht op 
werkgerelateerde thema’s
- ‘Open Inloop Taal’, een informele taaloefenkans in groep voor anderstaligen 
waarvoor een formele cursus niet langer resultaten boekt (‘plafondcursist’ / 
‘uitgeleerd verklaarde’)
Hogere studies:
- Focusgroep ter optimalisatie van de voortrajecten hoger onderwijs
- gratis cursus voor langgeschoolden met vergaande professionele ambities. 
3. Het doel van het project is te komen tot een volwaardig, getest en gedragen concept 
van vervolgtrajecten op maat. Dit eindresultaat wordt opgeleverd aan het einde van de 
projecttermijn, in september 2025. Daarbij hoort ook het implementatieplan, het 
financieel plan en de draaiboeken. 
4. Om de regionale samenwerkingen te faciliteren en tot breed gedragen concepten van 
vervolgtrajecten te komen, wordt thematisch overlegd met verschillende partners. Bv. 
rond thema werk zitten de projectmedewerkers aan tafel met VDAB/Actiris, OCMW, SD 
(sociale dienstverlening), COB (Centraal onthaalbureau Antwerpen), Kind & Gezin, 
lokale besturen, werkgevers, Werkwinkel, GTB (Gespecialiseerd Team Bemiddeling), 
DuoForAJob, GroupIntro, Bruggen Naar Werk,… Daarbij komen verschillende 
doelgroepen aan bod.
 
Een uitgebreide duiding van voorlopige conclusies is te vinden in het tussentijds rapport 
van 2022 (zie bijlage, p. 39-45). Deze conclusies uit het eerste projectjaar vinden hun 
oorsprong vooral in de context van Atlas. 
5. Hierbij het financiële overzicht: 
Projectmiddelen
1/1/2022 – 
30/09/2025Recurrente middelen  
1/10/2022 – 30/09/2025
  overkoepelend Atlas AgII Amal
Totaal budget 
(volledige 
projecttermijn)  641.500€ 660.000€ 2.040.000€ 300.000€
Aantal VTE in 2022 
(op jaarbasis)  1,07 VTE 0,9 VTE  0,1 VTE  0,2 VTE
Besteed budget in 
2022  86.451,51€  43.882,64€  7.889€  21.183,3€
- werkingskosten  630,96€  683,59€    
- personeelskosten  85.451,51€  43.102,26€  7.889€  21.183,3€
- afschrijvingskosten  308,06€  96,79€    
Projectmiddelen = VTE/besteed budget voor een gans jaar
Recurrente middelen = besteed budget voor de periode oktober-november-december; 
VTE verrekend naar een volledig jaar.
Projectjaar 2023 is nog lopende. De financiële afrekening en controle is dus nog niet 
gebeurd.  
BIJLAGE
Het ministerieel besluit voor de subsidie 2023 (voor 2024 nog niet beschikbaar).
Overeenkomstig artikel 90,5 van het Reglement van het Vlaams Parlement leg ik de 
volgende stukken om redenen van vertrouwelijkheid ter inzage bij de voorzitter van het 
Vlaams Parlement:
-de verslagen van de stuurgroep, in 2022 en 2023;
-het inhoudelijke verslag en de financiële verantwoording van de subsidie 2022.
