title: Geïntegreerd investeringsprogramma (GIP) 2024 - Zeehavenoverschrijdende landinrichting
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2019239
thema link: https://www.vlaamsparlement.be/parlementaire-documenten/schriftelijke-vragen/1781692
SCHRIFTELIJKE VRAAG
nr. 256 
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Zeehavenoverschrijdende 
landinrichting
In het geïntegreerd investeringsprogramma (GIP) van het Departement Mobiliteit en 
Openbare Werken (DMOW) worden alle investeringen van de verschillende entiteiten 
binnen het domein Mobiliteit en Openbare Werken gebundeld om een beter overzicht van 
de inzet van de middelen te krijgen, evenals een betere afstemming tussen de entiteiten. 
In november 2023 werd het ontwerp GIP 2024 gepubliceerd, maar eveneens een voorlopig 
doorkijk GIP voor 2025 en 2026. Graag vraag ik meer informatie over de investeringen die 
erin worden opgenomen voor het zeehavenoverschrijdende terreinherstel en 
landinrichting.
1. In het ontwerp GIP 2024, het doorkijk GIP 2025 en het doorkijk GIP 2026 wordt 
jaarlijks onder nummer GIP003825/01: “afbraakwerken en terreinherstel” een budget 
van 250.000 euro gereserveerd aangevuld met een reservebudget van 37.300.000 
euro.
Kan er een overzicht worden gegeven voor welke concrete investeringen het budget 
gebruikt zal worden? Over welke afbraakwerken en terreinherstel handelt dat 
investeringspunt?
2. Het verschil tussen de effectieve investering en het jaarlijkse reserve- 
investeringsbudget is relatief groot. 
Kan meer duiding worden gegeven om welke reden jaarlijks dergelijk groot 
reservebudget wordt voorzien? Welke optionele noden moeten ermee worden 
aangepakt?
3. In het ontwerp GIP 2024, het doorkijk GIP 2025 en het doorkijk GIP 2026 wordt 
jaarlijks onder nummer GIP003826/01: “grondenbeheer ten bate van landinrichting” 
een budget van 2.500.000 euro gereserveerd. 
Kan er een overzicht worden gegeven voor welke concrete investeringen het budget 
zal worden gebruikt? Over welk grondenbeheer handelt dat investeringspunt?
4. In het ontwerp GIP 2024 wordt onder nummer GIP002649/02: “Uitvoering en 
opvolging van verdragen met NL/Hedwige-Prosperpolder” een budget van 1.000.000 
euro gereserveerd. 
Kan er een overzicht worden gegeven welke verdere compensaties binnen het verdrag 
met Nederland nog moeten gebeuren voor de ontpoldering van de Hedwige- en 
Prosperpolder? 
Is het de laatste schijf van de financiering voor dat project? 
5. Kan een overzicht worden gegeven voor elk jaar van deze legislatuur van de 
investeringen die door de minister en haar administratie werden uitgevoerd voor 
zeehavenoverschrijdend grondbeheer, landinrichting, afbraakwerken en 
terreinherstel?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 256 van 23 november 2023
van ORRY VAN DE WAUWER
1. De afdeling Maritieme Toegang bezit en verwerft in de verschillende zeehavens nog 
terreinen en gebouwen die in afwachting van of ter voorbereiding van definitieve 
bestemming (bv. woningen in Doel, bodemstorten, natuurcompensatie ...) goed 
beheerd moeten worden. 
De 250.000 is om jaarlijkse kleinere van deze werken mogelijk te maken. Het grote 
reservebudget van 37,3 M€ is een raming voor de sanering van de oude baggerdepots 
van het Vlaamse Gewest en North Sea Port, gelegen op terreinen van ArcelorMittal te 
Gent, die gebruikt werden in de jaren '70 voor opvang van vervuilde specie uit het 
kanaal Gent-Terneuzen. In de nabije toekomst worden daar andere activiteiten gepland 
(cf. brownfieldconvenant North-C Circular). De sanering is deels ten laste van het 
Vlaams Gewest en maakt het terrein weer bouwrijp voor de eigenaar.
2. Het bedrag is een eenmalige, geen jaarlijkse, significante uitgave, omdat het over een 
grootschalige sanering gaat op één terrein.
3. De budgetten onder deze rubriek dienen voor het vrijwillig verwerven van percelen die 
herbestemd zullen worden in het kader van de aanpassing en uitbreidingen voor 
haventerreinen en natuurcompensaties. Concreet gaat het over verwervingen in 
samenwerking met de Grondenbank Gentse Kanaalzone, Grondenbank Antwerpen 
linkeroever ter voorbereiding van Ontwikkeling Moervaart vallei, Extra 
containercapaciteit Antwerpen.
4. Het ontwerp GIP van november is opgesteld op basis van ramingen beschikbaar in 
september 2023. Intussen is er extra info vanuit het proces in Nederland voor dit 
dossier die zal worden meegenomen in het definitief GIP:
-Het Ambtelijk College van de VNSC keurde in zijn najaarszitting van eind november 
de derde tranche van door de Vlaamse overheid te financieren kosten van de 
grondverwerving voor de Hertogin Hedwigepolder van € 36.985,60 goed (kosten 
voor juridische procedures in de periode 1 januari 2021 - 30 juni 2023 in het kader 
van de grondverwerving). Het betrof kosten voor de taxatiecommissie en 
Landsadvocaat (waarvan de kosten 50/50 verdeeld worden met Nederland).
-De Hoge Raad heeft op 16 december 2022 geoordeeld dat de berekening 
schadeloosstelling na onteigening Hedwigepolder gedeeltelijk opnieuw moet. Gezien 
de uitspraak van de Hoge Raad kan dit alleen nog leiden tot een lagere 
schadeloosstelling. In de vierde en finale tranche van de grondverwerving dienen 
we rekening te houden met een bedrag dat de voormalige eigenaar van de 
Hedwigepolder zal moeten terug betalen.
5.
Grondenbeheer en 
landinrichting
2019 45.000,00 
2020 4.226.200,07 
2021 239.007,35 
2022 161.563,37 
2023 2.500.000,00 
Afbraakwerken en 
terreinherstel
2019 56.686,08 
2020 638.547,41 
2021 65.085,90 
2022 0
2023 375.006,31 
