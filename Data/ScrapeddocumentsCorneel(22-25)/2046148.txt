title: Startende ondernemingen en sluitingen - Limburg
thema: Economie
pdf link: https://docs.vlaamsparlement.be/pfile?id=2046148
thema link: https://www.vlaamsparlement.be/parlementaire-documenten/schriftelijke-vragen/1803100
SCHRIFTELIJKE VRAAG
nr. 252
van RITA MOORS
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Startende ondernemingen en sluitingen  -  Limburg
In 2022 daalde het aantal startende ondernemingen drastisch. Terwijl het aantal starters 
de afgelopen tien jaar telkens toenam, tekende men in 2022 voor het eerste jaar een daling 
op tegenover 2021. De daling was het sterkst in Vlaanderen (-3,6 procent). In Wallonië (-
2,6 procent) en Brussel (-0,4 procent) was ze minder uitgesproken. Die cijfers moeten in 
de juiste context worden gesitueerd. 2021 was een uitzonderlijk jaar, met een 
inhaalbeweging door de coronacrisis het jaar voordien. Een daling stond dan ook in de 
sterren geschreven.
Ook in het eerste kwartaal van 2023 waren er opnieuw 2,7 procent minder starters dan in 
het eerste kwartaal van 2022.
Daarnaast zitten ook de sluitingen in de lift. 92.000 ondernemingen stopten in 2022. Dat 
is een stijging van 19 procent tegenover 2021. Ook dat was te voorzien. Door tal van riante 
steunmaatregelen werden de ondernemingen door de crisis geloodst. Door het stopzetten 
van die steun, de energiecrisis, de automatische loonindexering en de torenhoge inflatie 
kwamen zij alsnog in ademnood.
1. Hoeveel startende ondernemingen waren er in 2021, 2022 en 2023 in Limburg? Hoe 
staat dat in verhouding tot de andere provincies? Graag een overzicht per gemeente 
en per type onderneming.
2. Hoeveel sluitingen waren er in 2021, 2022 en 2023 in Limburg? Hoe staat dat in 
verhouding tot de andere provincies? Graag een overzicht per gemeente en per type 
onderneming.
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 252 van 12 februari 2024
van RITA MOORS
1. De jaarevolutie van het aantal nieuw opgerichte btw-plichtige ondernemingen in 2021 
en 2022 is te vinden op de website van Statbel 
(https://statbel.fgov.be/nl/themas/ondernemingen). Daarbij kunnen de cijfers van het 
Vlaams Gewest nog onderverdeeld worden naar o.a. de verschillende provincies, 
arrondissementen, gemeenten en ondernemingstype. M.b.t. de jaarevolutie van 2022 
dient volgende kanttekening in acht te worden genomen: “met ingang van 1 januari 
2022 is het toepassingsgebied van de btw-vrijstelling voor de verleende diensten van 
(para)medische beroepen, ziekenhuisverpleging en medische verzorging ingrijpend 
gewijzigd waardoor er dus een groot aantal eerste onderwerpingen van tandartsen en 
andere zorgberoepen in 2022 terug te vinden is”. Hiervoor kan gecorrigeerd worden 
door de sector van “de menselijke gezondheidszorg en maatschappelijke 
dienstverlening” uit de cijfers te halen. De jaarevolutie voor 2023 werd nog niet op die 
website gepubliceerd. Er zijn op dezelfde website wel maandevoluties van het aantal 
oprichtingen (primo-registraties en opnieuw ingeschreven) beschikbaar t.e.m. 
december 2023. De maandevoluties laten evenwel enkel een opsplitsing toe tot op 
arrondissementsniveau; niet op niveau van de gemeente. Het aantal nieuw opgerichte 
btw-plichtige ondernemingen lag in Limburg zowel in 2021 als in 2022 hoger dan de 
voorgaande jaren. 
2. De jaarevoluties voor 2021 en 2022 van het aantal stopgezette BTW-plichtige 
ondernemingen kunnen eveneens op bovenvermelde website worden teruggevonden. 
Daarbij kunnen de cijfers van het Vlaams Gewest nog onderverdeeld worden naar o.a. 
de verschillende provincies en arrondissementen (niet naar gemeenten). De 
jaarevolutie voor 2023 werd nog niet op die website gepubliceerd. Er zijn op dezelfde 
website wel maandevoluties van het aantal schrappingen beschikbaar t.e.m. december 
2023. De maandevoluties laten evenwel enkel een opsplitsing toe tot op 
arrondissementsniveau; niet op niveau van de gemeente. 
