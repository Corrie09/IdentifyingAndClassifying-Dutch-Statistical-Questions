title: Elektriciteitsdistributie - Ontbrekende verbruiksgegevens digitale teller
thema: Energie
pdf link: https://docs.vlaamsparlement.be/pfile?id=2013309
thema link: https://www.vlaamsparlement.be/parlementaire-documenten/schriftelijke-vragen/1776750
SCHRIFTELIJKE VRAAG
nr. 102
van PETER VAN ROMPUY
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Elektriciteitsdistributie  -  Ontbrekende verbruiksgegevens digitale teller
Via de digitale meter bezorgt netbeheerder Fluvius het verbruik en de maandpiek aan de 
energieleverancier. Dat is belangrijke informatie voor de energiefactuur. 
In de media (Het Laatste Nieuws, 3 november 2023) stelde Fluvius dat de digitale meter 
niet alle gegevens even vlot doorgeeft. In afwachting van correcte gegevens maakt Fluvius 
een inschatting. Er volgt een correctie van het verbruik wanneer de correcte gegevens 
binnen de 60 dagen doorkomen. Als de gegevens niet binnen de 60 dagen doorkomen, 
wordt de schatting van het verbruik definitief en zal de leverancier op basis daarvan een 
energiefactuur opmaken. Voor de maandpiek volgt ook na die 60 dagen een correctie.
1. In hoeveel gevallen werden de correcte gegevens over het energieverbruik niet binnen 
de 60 dagen ontvangen via de digitale teller en volgde dus een inschatting? 
Graag cijfers voor de afgelopen 5 jaar, per maand. 
Absolute en procentuele cijfers. 
2. In hoeveel gevallen volgen die 60 dagen elkaar op, waardoor er een opeenvolging 
komt van ingeschat verbruik? 
3. Wat is de procedure wanneer de correcte gegevens niet binnen de 60 dagen 
doorkomen? Ontvangt de verbruiker daarover communicatie? Gaat een technieker ter 
plaatse? Binnen welke periode? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 102 van 6 november 2023  
van PETER VAN ROMPUY
1. Fluvius stelt dat er geen cijfers beschikbaar zijn van de afgelopen jaren over het aantal 
gevallen waarbij de correcte gegevens over het energieverbruik niet binnen de 60 
dagen ontvangen werd via de digitale teller omdat dit een continu evolutief gegeven is. 
Het percentage situeert zich en beweegt volgens Fluvius tussen 0,5% en 1%.
2. Fluvius stelt dat er geen cijfers beschikbaar zijn van de afgelopen jaren over het aantal 
gevallen waarbij er een opeenvolging komt van ingeschat verbruik omdat dit een 
continu evolutief gegeven is. Het percentage situeert zich en beweegt ook hier volgens 
Fluvius tussen 0,5% en 1%.
3. Bij het ontbreken van uitgelezen gegevens zal er voor de opmaak van de energiefactuur 
een schatting gebeuren conform de geldende reglementering (zie TRDE, Schattingen 
Capaciteitstarief versie VREG v5). Voor het bepalen van de maandpiek zal Fluvius, bij 
ontbrekende waarden, de gemiddelde maandpiek van de voorbije 12 maanden 
hanteren als nieuwe maandpiek. Ook dat is zo in de regelgeving vastgelegd.
Indien de verbruiksgegevens later toch nog doorkomen, en de reÃ«le maandpiek een 
halve kilowatt (of meer) zou afwijken van het gebruikte gemiddelde, dan wordt die op 
de volgende factuur alsnog rechtgezet. De klant wordt hierover niet proactief 
gecontacteerd, maar als hij zijn verbruik opvolgt via Mijn Fluvius, dan zal hij via dat 
kanaal ook kunnen vaststellen dat de verbruikswaarden worden geschat. De klant 
herkent geschatte waarden aan de hand van de lichtere kleur in de verbruiksgrafiek. 
Vanaf het moment dat de digitale meter gedurende 90 opeenvolgende dagen niet 
communiceert, wordt die behandeld als een analoge meter. Dat wil onder meer zeggen 
dat de meterstanden opnieuw jaarlijks manueel worden opgenomen.
