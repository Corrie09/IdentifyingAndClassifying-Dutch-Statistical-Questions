title: Bestrijding racisme en discriminatie in het voetbal - Vormingstrajecten
thema: Integratie en Inburgering
Sport
pdf link: https://docs.vlaamsparlement.be/pfile?id=2013229
thema link: https://www.vlaamsparlement.be/parlementaire-documenten/schriftelijke-vragen/1776722
SCHRIFTELIJKE VRAAG
nr. 50
van CHRIS JANSSENS
datum: 6 november 2023
aan BART SOMERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Bestrijding racisme en discriminatie in het voetbal  -  Vormingstrajecten
Op pagina 11 van de beleids- en begrotingstoelichting (BBT) Gelijke Kansen, Integratie en 
Inburgering, begrotingsuitvoering 2022, valt het volgende te lezen: “In 2022 zette ik 
verder in op de bestrijding van racisme en discriminatie in het voetbal. Ik ondersteun 
daarin de Pro League die vormingstrajecten voor daders, en een sensibiliserend 
vormingstraject voor voetbalclubs en hun supporters aanbiedt. De lessen uit deze aanpak 
zullen voor alle niveaus van voetbal en voor andere sport- en vrijetijdsorganisaties 
beschikbaar zijn. Daarnaast verleende ik ook een subsidie aan de Koninklijke Belgische 
Voetbalbond voor het opzetten en ontwikkelen van vormingstrajecten voor daders i.s.m. 
de Kazerne Dossin, het Africamuseum, Rainbow House en Play for Peace”.
1. Welke subsidies werden tijdens deze legislatuur jaarlijks aan de Pro League gegeven? 
Voor welke projecten was dat precies? Werden bij elk project de beoogde 
doelstellingen bereikt?
2. Hoeveel ‘daders’ moesten bij de Pro League al een gesubsidieerd vormingstraject 
volgen? Wat wordt in dat vormingstraject precies ‘aangeleerd’? Werd het traject al 
geëvalueerd? Zo ja, hoe luidt die evaluatie? Wat zijn de eventuele werkpunten?
3. Werd het sensibiliserende vormingstraject voor voetbalclubs en hun supporters al 
geëvalueerd? Zo ja, hoe luidt die evaluatie? Wat zijn de eventuele werkpunten? Welke 
lessen werden al getrokken, en zijn dus beschikbaar voor alle niveaus van voetbal en 
voor andere sport- en vrijetijdsorganisaties?
4. Welke subsidies werden tijdens deze legislatuur jaarlijks aan de KBVB gegeven? Voor 
welke projecten was dat precies? Werden bij elk project de beoogde doelstellingen 
bereikt?
5. Hoeveel ‘daders’ moesten al vormingstrajecten van de KBVB volgen? Wat wordt in dat 
vormingstraject precies ‘aangeleerd’? Werd het traject al geëvalueerd? Zo ja, hoe luidt 
die evaluatie? Wat zijn de eventuele werkpunten? Wat is de concrete bijdrage van 
Kazerne Dossin, het Africamuseum, Rainbow House en Play for Peace?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 50 van 6 november 2023
van CHRIS JANSSENS aan BART SOMERS
1-3.Er werd een subsidie van €50.000 toegekend aan de Pro League voor de periode juli 
2021 tot en met juni 2023, voor het project “Aanpak racisme en discriminatie in en 
rond professionele voetbalstadions, implementeerbaar voor andere sport- en 
vrijetijdsorganisaties”. De hoofddoelstelling was het aanbieden van vormingen in het 
kader van remediëring en preventie van kwetsende en discriminerende spreekkoren 
en daden rond voetbalwedstrijden en sportmanifestaties. Concreet werd dit vertaald 
via het uitwerken van een verplicht vormingstraject en een versterkend 
vormingstraject. 
Het verplicht vormingstraject richt zich naar daders van racistische of discriminerende 
uitlatingen en spreekkoren in stadions van Belgische professionele voetbalclubs. Deze 
vorming zal een verplicht onderdeel zijn van een traject voor zij die zich schuldig 
maken aan deze daden en die nog willen terugkeren naar de stadions. 
Een leertraject voor verschillende types daders wordt uitgewerkt (personen met 
racistische principes, fanatieke supporters en meelopers) met aandacht voor de kracht 
van verschillende communicatievormen (teksten, symbolen, spreekkoren, 
gebaren,...). Vanuit een historische context wordt de link gelegd naar actuele voetbal 
gerelateerde voorbeelden waarin gelijkaardige mechanismen van uitsluiting, racisme 
en discriminatie herkenbaar zijn. De aanpak bestaat uit 2 componenten: een 
individuele remediërende aanpak en het leertraject met vier fasen, zijnde (1) het 
intakegesprek bij de club, (2) een rondleiding in het museum van Kazerne Dossin, (3) 
een verdiepend gesprek en (4) persoonlijke reflectie.
Bij het versterkend vormingstraject ligt de focus op preventie, sensibilisering en 
bewustmaking van voetbalsupporters, voetballiefhebbers, voetbalclubs (alle niveaus), 
andere sportclubs en vrijetijdsorganisaties. Binnen dit traject worden 2 pistes 
uitgewerkt. Ten eerste een groepsrondleiding op het memorial van Kazerne Dossin 
met een voetbalinsteek, waarbij de groep via voetbalverhalen gesensibiliseerd en 
geïnformeerd wordt. Ten tweede een handleiding rond sportief omgaan met wij/zij in 
het voetbal. 
De eindevaluatie van de resultaten van het project is nog lopende. 
4-5.Een subsidie van €41.250 werd toegekend aan de KBVB voor het project "Come 
Together: Alternatieve maatregelen voor de Nationale Kamer in de Strijd tegen 
Discriminatie en Racisme". 
Het project beoogt de uitbouw van alternatieve trajecten voor mentaliteitswijziging 
voor daders van racisme en discriminatie in samenwerking met Rainbowhouse, 
Afrikamuseum, Kazerne Dossin en Play4Peace, die elk een expertise hebben inzake 
thema's waaronder racisme- en discriminatiebestrijding, diversiteit en inclusie. Men 
streeft binnen het project naar 140 deelnemers. Op langere termijn beoogt men een 
voorbeeldfunctie voor andere (sport)organisaties, graduele mentaliteitswijziging op en 
rond het veld en lage recidive. 
De subsidietermijn loopt van 1 juni 2022 tot 31 december 2024. Dit project werd dus 
nog niet geëvalueerd. 
