title: Aankoop landbouwgronden door het Agentschap voor Natuur en Bos (ANB) - Boomplantactie Baliekouter Wielsbeke
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050544
thema link: https://www.vlaamsparlement.be/parlementaire-documenten/schriftelijke-vragen/1803591
SCHRIFTELIJKE VRAAG
nr. 352
van BART DOCHY
datum: 15 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Aankoop landbouwgronden door het Agentschap voor Natuur en Bos (ANB)  -  
Boomplantactie Baliekouter Wielsbeke
In het antwoord op mijn schriftelijke vraag nr. 502 van 21 februari 2023 verwees de 
minister naar de dienst Vastgoedtransacties om schattingenverslagen te verkrijgen: “De 
maximale biedingsprijs wordt bepaald door beëdigde schatters. Bij het bepalen van de 
schattingsprijs wordt rekening gehouden met de ruimtelijke bestemming van de grond, 
het type terrein (bos, bos met weekendverblijf, akker, weiland, heide, waterpartij, ruigte, 
gebouw enzovoort), de staat van onderhoud, al dan niet gelegen in overstromingsgevoelig 
gebied en de gemiddelde aankoopprijzen van gelijkaardige gronden in de omgeving. Het 
ANB ontvangt geen gedetailleerde schattingenverslagen (met referentieprijzen) van de 
dienst Vastgoedtransacties. Enkel de Inspectie van Financiën kan de gedetailleerde 
schattingsverslagen opvragen bij de dienst Vastgoedtransacties.”
De nieuwe boomplantactie Baliekouter in Wielsbeke zorgt voor de nodige ongerustheid. 
Waardevolle landbouwgrond naast het provinciedomein Baliekouter werd aangekocht door 
het Agentschap voor Natuur en Bos om te bebossen, hoewel het perceel een agrarische 
bestemming heeft. Het ANB concurreert zo met geïnteresseerde land- en/of tuinbouwers 
en jaagt de grondprijs de hoogte in. 
1. a) Hoe staat de minister tegenover het aankopen van kwaliteitsvolle landbouwgrond 
in agrarisch gebied en/of herbevestigd agrarisch gebied om te bebossen? 
b) Welke beleidslijnen werden uitgezet?
2. Tegen welke prijs werd de landbouwgrond op het perceel naast de Baliekouter 
aangekocht door het ANB?
3. Graag verkreeg ik conform artikel 90, punt 5, van het Reglement van het Vlaams 
Parlement, het inzagerecht om het schattingsverslag onder voorbehoud van 
vertrouwelijkheid te kunnen inkijken.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 352 van 15 februari 2024
van BART DOCHY
1. a) Voor bebossing wordt prioritair ingezet op de bebossing van niet-beboste gronden 
in voor bos of natuur bestemde gebieden en in tweede instantie buiten deze 
gebieden ter realisatie van openstaand saldo van de instandhoudingsdoelstellingen 
(IHD-bosdoelen) en ter versterking en verduurzaming van bestaande bossen. 
b) In kader van het recente Landbouwakkoord is afgesproken dat de Vlaamse overheid 
geen gronden meer koopt in herbevestigd agrarisch gebied (HAG) en agrarisch 
gebied herbevestigd in ruimtelijke uitvoeringsplannen (RUP’s) voor andere 
doeleinden dan landbouw. 
Daarnaast koopt de Vlaamse overheid tot de datum van 1 oktober 2024 geen 
gronden meer aan gelegen in agrarisch gebied (niet gelegen in HAG). 
Uitzonderingen hierop betreffen: 
ode aankoop van gronden in agrarisch gebied in functie van 
infrastructuurwerken van algemeen belang of in overstromingsgebieden in 
functie van noodzakelijke waterbeheersingswerken;
ode aankoop van gronden in agrarisch gebied binnen speciale 
beschermingszone (SBZ);
ogrondenbanken in functie van flankerend beleid exclusief voor de landbouw 
in uitvoering van de programmatische aanpak stikstof (PAS) (grondenbank 
voor landbouwers).
2. Aangezien de grond gekocht werd van een private eigenaar is het aankoopbedrag als 
persoonsgegeven beschermd onder de Algemene Verordening Gegevensbescherming 
(AVG of GDPR) en kan het niet zonder voorafgaande toestemming van de verkoper 
worden meegedeeld.
3. Het schattingsverslag van het betreffende perceel zal onder voorbehoud van 
vertrouwelijkheid ter inzage worden gelegd bij de voorzitter van het Vlaams Parlement.
