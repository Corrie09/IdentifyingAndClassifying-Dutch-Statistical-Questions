title: Kosteloze affectatie grondstroken - Werkwijze
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2066722
thema link: https://www.vlaamsparlement.be/parlementaire-documenten/schriftelijke-vragen/1829853
SCHRIFTELIJKE VRAAG
nr. 9
van ARNOUT COEL
datum: 10 juli 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Kosteloze affectatie grondstroken  -  Werkwijze
Het decreet houdende de gemeentewegen van 3 mei 2019 bevat uitdrukkelijk de 
mogelijkheid voor een gemeente om een grondstrook, waarover de gemeente al minstens 
30 jaar bezitshandelingen heeft gesteld waaruit de wil van de gemeente om eigenaar te 
worden van de wegbedding duidelijk tot uiting komt, kosteloos toe te voegen aan haar 
openbaar domein.
Daartoe worden door het decreet geen verdere procedureregels bepaald, behoudens de 
beslissing door de gemeenteraad om de betrokken grondstroken te affecteren. Het 
Grondwettelijk Hof voegde eraan toe dat een zekere raadpleging vereist is, en bevestigde 
voor het overige de wettigheid van die bijzondere verjaringsregeling (GwH, 7 oktober 
2021, nr. 130/2021).
De affectatiebeslissing is aanvechtbaar bij de burgerlijke rechtbanken (wat betreft de 
burgerrechtelijke kritieken, waaronder het verjaringsaspect) en de Raad van State (wat 
betreft administratiefrechtelijke kritieken).
Naar tegenstelbaarheid van de eigendomsoverdragende onroerendgoedtransactie toe, 
dient een overschrijving te gebeuren van de affectatie op het kantoor Rechtszekerheid van 
de Algemene Administratie van de Patrimoniumdocumentatie (AAPD).
Sinds de inwerkingtreding van het nieuwe goederenrecht geldt voor de 
overschrijvingsformaliteit artikel 3.30, §1, van het Burgerlijk Wetboek:
“§1. Worden op het bevoegde kantoor van de Algemene Administratie van de 
Patrimoniumdocumentatie in hun geheel overgeschreven in een daartoe bestemd register:
1° de akten onder de levenden, om niet of onder bezwarende titel, tot vestiging, 
overdracht of vaststelling van onroerende zakelijke rechten, andere dan voorrechten 
en hypotheken, met inbegrip van de authentieke akten bedoeld in de artikelen 3.85, 
§1, en 3.98, §4, alsmede van de daarin aangebrachte wijzigingen;
2° de akten van afstand van dergelijke rechten;
3° de akten waarin een wettelijke verkrijging van een onroerend zakelijk recht wordt 
vastgesteld, waaronder deze vermeld in artikel 3.26 en vonnissen die het bestaan van 
een wettelijke erfdienstbaarheid bedoeld in artikel 3.136 vaststellen;
4° de contracten bedoeld in artikel 3.75, tweede lid;
5° de akten die een voorkeur-, voorkoop- of optierecht verlenen op een onroerend 
zakelijk recht;
6° de akten die een huurrecht voor langer dan negen jaren of levenslang verlenen of 
kwijting inhouden van meer dan drie jaren huur;
7° de akten van erfopvolging waarbij wordt vastgesteld dat een persoon een onroerend 
zakelijk recht heeft verkregen ter zake des doods;
8° de in kracht van gewijsde gegane vonnissen of arresten die gelden als titel voor één 
van de in de bepalingen onder 1° tot 7°, genoemde akten. 
§2. Bij gebreke van overschrijving kan men zich op de akten, bedoeld in paragraaf 1, 1° 
tot 5° of 8°, niet beroepen ten aanzien van derden te goeder trouw die een concurrent 
recht op het onroerend goed hebben. Bij gebreke van overschrijving van de akten vermeld 
in paragraaf 1, 6° of 8°, wordt de huurtijd verminderd tot de lopende negenjarige termijn 
en wordt de kwijting beperkt tot de lopende driejarige termijn.
Onder paragraaf 1, 7°, geldt dat een akte tot vestiging, overdracht of vaststelling van 
onroerende zakelijke rechten, andere dan voorrechten en hypotheken, uitgaande van 
iemand die niet aangewezen wordt in een overgeschreven akte van erfopvolging, aan 
degenen die in deze akte worden aangewezen of de rechtsverkrijgenden van deze laatsten, 
niet tegenwerpelijk is. Bovendien kan een akte of een rechterlijke beslissing tot vestiging, 
overdracht of vaststelling van een onroerend zakelijk recht enkel worden overgeschreven 
in de registers van het bevoegde kantoor van de Algemene Administratie van de 
Patrimoniumdocumentatie indien een akte van erfopvolging die de beschikker aanwijst of 
een akte van verdeling is overgeschreven.
§3. De plannen die ingevolge aanhechting of neerlegging deel uitmaken van de in de 
paragraaf 1 vermelde akten, worden zonder aanbieding ervan geacht tegelijk met die akten 
te zijn overgeschreven, op voorwaarde dat in een verklaring in de akte of in een 
ondertekende verklaring onderaan de akte, de partijen of de instrumenterende ambtenaar 
in hun naam:
1° er de overschrijving van vragen met toepassing van de onderhavige bepaling;
2° bevestigen dat ze opgenomen zijn in de databank van plannen van afbakening van de 
Algemene Administratie van de Patrimoniumdocumentatie, zonder nadien te zijn 
gewijzigd;
3° de referte ervan in deze databank vermelden.”
De affectatiebeslissing die op grond van artikel 13, §5, van het decreet van 3 mei 2019 
houdende de gemeentewegen voorligt, is kennelijk een akte onder de levenden, een akte 
om niet en een akte tot overdracht van onroerende zakelijke rechten.
Minstens kwalificeert zulke affectatiebeslissing als een akte waarin een wettelijke 
verkrijging van een onroerend zakelijk recht wordt vastgesteld, waaronder die vermeld in 
artikel 3.26 van het Burgerlijk Wetboek.
Zo dient die beslissing verplichtend te worden overgeschreven op het bevoegde kantoor 
Rechtszekerheid met het oog op de vereiste tegenstelbaarheid.
Die tegenstelbaarheid wordt in de praktijk echter verhinderd door de strikte interpretatie 
door het kantoor Rechtszekerheid rond de vormvereisten over onroerende publiciteit 
omschreven in artikel 3.31, §1, van het Burgerlijk Wetboek, dat slechts vonnissen, 
authentieke akten en in rechte of voor de notaris erkende onderhandse akten in 
aanmerking neemt om aan de overschrijvingsformaliteit te kunnen worden onderworpen. 
Waarbij vanuit het kantoor Rechtszekerheid gesteld wordt dat een gemeenteraadsbesluit 
niet als authentieke akte in voormelde zin kwalificeert, gelet op de definitie ervan in artikel 
8.1, 5°, van het Burgerlijk Wetboek (“een geschrift dat in de wettelijke vorm is verleden 
voor een openbare of ministerieel ambtenaar die de bevoegdheid en hoedanigheid heeft 
om te instrumenteren;”). De burgemeester kan daarbij niet als openbare ambtenaar 
fungeren, nu die slechts in welbepaalde gevallen over de bevoegdheid beschikt om aan 
akten authenticiteit te verlenen.
Het gemeenteraadsbesluit op zich volstaat daarom niet om aan de 
overschrijvingsformaliteit te voldoen, zodat een authentieke vaststellingsakte van de 
wettelijke overdracht dient te worden opgemaakt door de notaris (met eventueel 
voldoening aan de prekadastratie(PRECAD-)vereisten). Vervolgens zal die authentieke 
vaststellingsakte ook geregistreerd moeten worden met het oog op bijwerking van de 
patrimoniumdocumentatie. Dat betekent een bijkomende formaliteit, waarvoor geen 
directe grondslag te vinden is in het decreet zelf.
Idealiter wordt daarbij gewerkt met één eenzijdige vaststellingsakte voor alle in een 
gezamenlijk affectatieproject betrokken grondstroken (waarbij diverse (voormalige) 
eigenaars betrokken zijn), om te vermijden dat de kosteloze affectatieprocedure een 
kostelijke procedure wordt voor de gemeenten die ervan gebruikmaken om bepaalde 
(wegenis)projecten op efficiënte wijze te volbrengen.
Kan de minister de tegenstelbaarheid in toepassing van artikel 13, §5, van het decreet van 
3 mei 2019 nader verduidelijken, en desgevallend bevestigen dat de uiteengezette 
werkwijze de correct toe te passen methode is?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 9 van 10 juli 2024
van ARNOUT COEL
U citeert in uw vraag een aantal bepalingen uit het Nieuw Burgerlijk Wetboek. De opname 
in het openbaar domein van een grondstrook waarover een gemeente al dertig jaar 
bezitshandelingen heeft gesteld, wordt echter niet geregeld door de bepalingen van het 
Burgerlijk Wetboek, maar wel door de bepalingen van het Gemeentewegendecreet (art. 
13). Er wordt geen “akte” verleden in de zin van art. 3.30,§1,3° van het Burgerlijk 
Wetboek. Er is daarentegen sprake van een beslissing van de gemeenteraad. 
 
Op grond van het art. 286 van het Decreet Lokaal Bestuur van 22 december 2017 worden 
deze beslissingen van de gemeenteraad, die een verordenend karakter hebben, 
bekendgemaakt op de gemeentelijke website, zodat iedereen er kennis van kan nemen. 
Ik deel derhalve uw mening niet dat de gemeenteraadsbeslissing bovenop deze publicatie 
moet worden overgeschreven op het bevoegde kantoor Rechtszekerheid.
 
De bepalingen van het Gemeentewegendecreet en het Decreet Lokaal Bestuur regelen op 
een bijzondere wijze de eigendomsoverdracht inzake openbare wegen. Zo kan 
bijvoorbeeld ook verwezen worden naar het art. 295 van het Decreet Lokaal Bestuur, op 
grond waarvan (de eigendom van) gewestwegen op basis van een bijzondere procedure 
aan de gemeenten worden overgedragen. Ook hier worden geen “aktes” verleden en 
gebeurt geen “overschrijving”.
