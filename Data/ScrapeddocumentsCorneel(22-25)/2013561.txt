title: Para-agrarische activiteiten in agrarisch gebied - Bosbouw
thema: Landbouw
Natuur en Milieu
Ruimtelijke ordening
Visserij
pdf link: https://docs.vlaamsparlement.be/pfile?id=2013561
thema link: https://www.vlaamsparlement.be/parlementaire-documenten/schriftelijke-vragen/1778838
SCHRIFTELIJKE VRAAG
nr. 115
van GWENNY DE VROE
datum: 10 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Para-agrarische activiteiten in agrarisch gebied  -  Bosbouw
In Vlaanderen wordt via het gewestplan een exacte functiebestemming toegekend aan het 
grondgebied. Zo worden volgens het gewestplan in agrarisch gebied enkel agrarische 
activiteiten en para-agrarische activiteiten toegelaten. 
Naast agrarische activiteiten zoals het houden van koeien voor melkproductie zijn dus ook 
para-agrarische activiteiten toegelaten. Een voorbeeld van een para-agrarische activiteit 
is het verkopen van hoeve-ijs door een melkveehouder. Nu lijkt er echter geen definitie 
van ‘para-agrarische activiteit’ te bestaan. Wel blijkt uit de rechtspraak van de Raad van 
State en de Raad voor Vergunningsbetwistingen (RvVb) dat het moet gaan om een 
activiteit die onmiddellijk aansluit bij de landbouwfunctie van het bedrijf. 
Momenteel vallen bosbouwactiviteiten niet onder de noemer para-agrarische activiteit. 
Nochtans is dat een activiteit die zeer landelijk en grondgebonden is, en die we steeds 
meer toevertrouwen aan landbouwers. Het kan dan bijvoorbeeld gaan over 
brandhoutverwerking of andere kleinschalige bosbouwactiviteiten. Aangezien die 
bosbouwactiviteiten niet als para-agrarische activiteit aanzien worden, komt men in de 
problemen bij het aanvragen van een vergunning voor het uitvoeren van dergelijke 
activiteiten in agrarisch gebied. Daarnaast zijn die activiteiten ook niet vanzelfsprekend in 
bosgebied omdat onze boscomplexen te klein zouden zijn om het ecologisch te doen en 
dus nauwelijks vergund worden. 
1. In welke mate ontvangt de minister signalen van de problematiek omtrent 
functiebestemming m.b.t. bosbouwactiviteiten in agrarisch gebied?
2. De problematiek omtrent functiebestemming beperkt zich niet enkel tot 
bosbouwactiviteiten maar bijvoorbeeld ook paardenhouderijen en hoeves ondervinden 
soortgelijke problemen. 
Voor welke activiteiten identificeert de minister een gelijkaardige problematiek?
3. Welke acties onderneemt de minister om bovenvermelde problematiek aan te pakken?
4. In welke mate vindt de minister het wenselijk om in een robuuste definitie voor ‘para-
agrarische activiteit’ te voorzien?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 115 van 10 november 2023
van GWENNY DE VROE
1. Vanuit de praktijk ontvangt mijn administratie geen signalen dat er problemen zouden 
zijn in verband met bosbouw in agrarisch gebied. 
In het kader van het onderzoek of er sprake is van een ‘para-agrarisch bedrijf’ vormt 
de aard van de uitgeoefende activiteiten van het bedrijf, zoals ook volgt uit de 
rechtspraak van de Raad voor Vergunningsbetwistingen (RvVb), een eerste 
doorslaggevend criterium dat moet worden onderzocht bij de beoordeling van de 
verenigbaarheid met de gewestplanbestemming agrarisch gebied. 
Er dient steeds per concreet dossier te worden nagegaan of er al dan niet sprake is van 
een ‘para-agrarische activiteit’. Dit vereist een appreciatie van de feiten waarbij de 
term ‘para-agrarisch’ niet restrictief mag worden uitgelegd.
Zo is het niet uitgesloten om bv. agroforestry of boslandbouw als een para-agrarische 
activiteit te beschouwen indien de activiteiten onmiddellijk bij de landbouw aansluiten 
en erop afgestemd zijn. Ook de rechtspraak lijkt dit niet uit te sluiten (zie bv. RvVb 14 
januari 2016, nr. RvVb/1516/A/0461).
In artikel 2, 6° van het Besluit van de Vlaamse Regering van 21 april 2023 tot 
vaststelling van de voorschriften voor subsidies voor de aanplant en het onderhoud van 
boslandbouwsystemen wordt ‘boslandbouwsysteem’ gedefinieerd als “een systeem 
voor grondgebruik waarbij de teelt van bomen wordt gecombineerd met landbouw op 
dezelfde grond, en dat wordt toegepast op een perceel landbouwgrond als vermeld in 
artikel 2, 12°, van het decreet van 22 december 2006 houdende inrichting van een 
gemeenschappelijke identificatie van landbouwer, exploitatie en landbouwgrond in het 
kader van het meststoffenbeleid en het landbouwbeleid en waarvan de aanmelding via 
de verzamelaanvraag gebeurde en het planten van de bomen gebeurde na de 
inwerkingtreding van artikel 12 van het decreet van 20 april 2012 houdende diverse 
bepalingen inzake leefmilieu en natuur”.
Of er sprake is van boslandbouw en vervolgens van een para-agrarische activiteit blijft 
een feitenkwestie waarbij een afdoende onderzoek, beoordeling en motivering vereist 
zal zijn per concreet dossier.
De RvVb oordeelde reeds (RvVb 19 juli 2016, nr. RvVb/A/1516/1356) dat bij het 
inrichten/gewoonlijk gebruiken van een grond voor het louter verwerken van gerooide 
bomen tot brandhout, het stockeren ervan en de latere verkoop als brandhout (waarbij 
de teelt van bomen geen deel uitmaakt van de activiteit) niet afdoende werd 
gemotiveerd dat er sprake was van een activiteit die kan worden ondergebracht onder 
de noemer ‘para-agrarisch’. Er was in dit specifieke geval geen sprake van enig 
raakvlak met de landbouw.
2. In de Omzendbrief van 8 juli 1997 betreffende de inrichting en de toepassing van de 
ontwerp-gewestplannen en gewestplannen wordt uitvoerig ingegaan op de para-
agrarische bedrijven omdat in de praktijk vaak de vraag komt of een bedrijf/activiteit 
al dan niet als para-agrarisch kan worden beschouwd. De richtlijnen in deze 
Omzendbrief zijn volgens mij duidelijk.
Ook in de rechtspraak van de RvVb is dit al meermaals aan bod gekomen. Zo wordt, 
om louter enkele voorbeelden uit de rechtspraak aan te halen, het louter aankopen en 
doorverkopen van ingekochte producten die in het bedrijf geen verwerking of 
bewerking ondergaan niet beschouwd als een para-agrarische activiteit (RvVb 9 januari 
2018, nr. RvVb/A/1718/0396) terwijl een zorgboerderij (RvVb 16 augustus 2016, nr. 
RvVb/A/1516/1439) en vinificatieactiviteiten (RvVb 25 augustus 2020, nr. 
RvVb/A/1920/1131) wel als para-agrarisch werden beschouwd. 
Uit het bovenstaande volgt dat per concreet dossier dient te worden nagegaan of er al 
dan niet sprake is van een para-agrarische activiteit. 
3-4.Gelet op de uiteenzetting op het punt van para-agrarische bedrijven in de Omzendbrief 
van 8 juli 1997 en de invulling van dit begrip door de rechtspraak is een definitie van 
para-agrarische activiteit niet aan de orde. Of er sprake is van een para-agrarische 
activiteit betreft een feitenkwestie waarbij er telkens per afzonderlijke casus een 
concrete beoordeling dient te worden gemaakt afhankelijk van de specifieke elementen 
uit het dossier. Hierbij is steeds een afdoende motivering vereist.
