title: Rampenfonds - Erkenning hevige regenval 2021
thema: Natuur en Milieu
pdf link: https://docs.vlaamsparlement.be/pfile?id=2023347
thema link: https://www.vlaamsparlement.be/parlementaire-documenten/schriftelijke-vragen/1785469
SCHRIFTELIJKE VRAAG
nr. 76
van STEVEN COENEGRACHTS
datum: 6 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Rampenfonds  -  Erkenning hevige regenval 2021
Wat de hevige regenval en de overstromingen in 2021 betreft, blijkt dat er nog altijd 
erkenningen moeten gebeuren in West- en Oost-Vlaanderen. Met het oog daarop zouden 
de onderzoeken nog altijd aan de gang zijn. Inmiddels zijn we meer dan twee jaar na de 
feiten. Het spreekt voor zich dat er bij de gedupeerden heel wat onduidelijkheid en 
onzekerheid bestaat.
1. a) Hoeveel dossiers werden ingediend om schadevergoedingen uit het Rampenfonds 
te kunnen ontvangen naar aanleiding van de hevige regenval en overstromingen 
in 2021? Graag een overzicht per provincie en daarbinnen per gemeente.
b) Hoeveel dossiers werden ingediend
i. via het e-loket;
ii. via post of e-mail?
c) Hoeveel dossiers zijn opgestart?
d) Hoeveel dossiers moeten nog gedigitaliseerd worden?
e) Hoeveel dossiers zijn in behandeling?
f) Hoeveel dossiers zijn afgewerkt?
g) Hoeveel dossiers zijn uitbetaald?
h) Wat is het totale geraamde bedrag van de aangevraagde schadevergoedingen?
i) Wat is het totale al uitbetaalde bedrag aan schadevergoedingen?
j) Wat is het gemiddelde uitbetaalde bedrag per dossier?
k) Op welk bedrag wordt gerekend voor de uitbetaling van effectieve 
schadevergoedingen?
2. a) Waarom is er nog geen erkenning voor slachtoffers van de hevige regenval en 
onweders in West- en Oost-Vlaanderen?
b) Wat is de stand van zaken van het onderzoek?
c) Wat zijn de precieze redenen waarom het onderzoek nog niet afgerond kon 
worden?
d) Hoe lang gaat het nog duren voor dat onderzoek afgerond wordt?
e) Tegen wanneer zullen de schadedossiers kunnen worden ingediend, respectievelijk 
behandeld door het Rampenfonds?
f) Tegen wanneer mogen de gedupeerden de uitbetaling van hun schadevergoeding 
verwachten?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 76 van 6 december 2023
van STEVEN COENEGRACHTS
1. Op datum van 18 december 2023 zijn 173 van de 361 ingediende schadedossiers 
volledig behandeld (of 194 van de 382 ingediende schadedossiers inclusief 
gedeactiveerde dossiers), wat neerkomt op 47,9% (of 50,79% inclusief 
gedeactiveerde dossiers). Er werden 21 dossiers gedeactiveerd. Er werd in totaal al 
een bedrag van 713.061 euro uitbetaald aan tegemoetkomingen. Van de resterende 
188 dossiers zijn er 143 dossiers in behandeling bij landbouwdeskundigen. In 
december zullen alle voorbereide dossiers die in aanmerking komen voor expertise 
naar de externe deskundigen gestuurd worden voor verdere afhandeling. 
Wateroverlast 2021: stand van zaken op 18 december 
2023
Ingediende aanvraagdossiers 382
- via e-loket 203
- via post/e-mail 179
Dossiers opgestart 6
Gedeactiveerde dossiers121
Te digitaliseren dossiers 0
Dossiers in behandeling 182
- in verwerking aanvraag 39
- in expertise 143
Afgewerkte dossiers 194
Percentage afgewerkte dossiers 50,79%
Het Vlaams Rampenfonds (VRF) streeft ernaar om tegen eind januari 2024 de 
dossiers in het kader van de ramp wateroverlast 2021 grotendeels behandeld te 
hebben, behoudens dossiers waartegen schadelijders in beroep gaan of dossiers 
waar het VRF nog reactie moet krijgen van de schadelijders. Voor een opdeling van 
de informatie per gemeente verwijs ik naar mijn antwoord op schriftelijke vraag nr. 
70 d.d. 29 november 2023 getiteld “Vlaams Rampenfonds - Uitbetaling aan 
slachtoffers”.
Van de 173 volledig behandelde dossiers werden er uitbetalingen gedaan voor 42 
dossiers en bedraagt de gemiddelde kost per dossier met uitbetaling 16.977,60 euro.  
1 Na controle door het VRF bleek dat er dossiers waren die tweemaal ingediend waren.
Er is een voorlopige inschatting gemaakt dat er in totaal 3.500.000 euro aan 
tegemoetkomingen zal uitbetaald worden. Deze inschatting moet evenwel continu 
bijgesteld op basis van informatie uit de bijkomende afgewerkte schadedossiers.
2. Ik begrijp dat u refereert naar de wateroverlast voor de “andere periodes in 2021” 
(naast de reeds erkende rampen voor hevige regenval van 14 tot en met 16 juli 
2021 en voor overstroming van 14 tot en met 17 juli 2021). 
Deze wateroverlast maakt deel uit van een omvangrijk en complex onderzoek door 
de diverse datums en geografische spreiding van meldingen in de loop van het jaar 
2021. De wetenschappelijke instellingen zijn volop bezig met dit onderzoek. Het 
onderzoek naar het weersverschijnsel hevige regenval is klaar. Het onderzoek naar 
het weersverschijnsel overstroming zit in een eindfase. Er kan pas gecommuniceerd 
worden over de wateroverlast als beide onderzoeken afgerond zijn.    
Ik heb evenwel in het kader van de recente grootschalige wateroverlast van oktober 
en november 2023 prioriteit gegeven aan het proactieve onderzoek van deze 
schademeldingen door de betrokken wetenschappelijke instellingen waardoor de 
afwerking van het onderzoek voor 2021 werd vertraagd. Van zodra de 
wetenschappelijke instellingen hun advies klaar hebben voor de wateroverlast 
oktober en november 2023, normaal gezien in februari 2024, zullen ze hun 
wetenschappelijk onderzoek voor 2021 afwerken.  
Zodra het onderzoek naar een eventuele erkenning is afgerond, zal dit dossier voor 
eventuele erkenning worden voorgelegd aan de Vlaamse Regering. 
Op basis van de erkenning zal dan een tijdslijn worden meegedeeld om aanvragen in 
te dienen en betalingen uit te voeren. 
Ik kan u bevestigen dat het VRF in contact staat met de bevoegde wetenschappelijke 
instellingen om dit dossier, zodra mogelijk, af te ronden.
