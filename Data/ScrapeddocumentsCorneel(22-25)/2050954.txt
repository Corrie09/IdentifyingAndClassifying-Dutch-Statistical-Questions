title: Wedstrijd bijenvriendelijke gemeente - Deelname Herk-de-Stad
thema: Natuur en Milieu
Toerisme
pdf link: https://docs.vlaamsparlement.be/pfile?id=2050954
thema link: https://www.vlaamsparlement.be/parlementaire-documenten/schriftelijke-vragen/1804862
SCHRIFTELIJKE VRAAG
nr. 361
van KAROLIEN GROSEMANS
datum: 21 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Wedstrijd bijenvriendelijke gemeente  -  Deelname Herk-de-Stad
In 2023 organiseerde het Departement Omgeving, de Week van de Bij, samen met de 
Vereniging Voor Openbaar Groen (VVOG) de wedstrijd bijenvriendelijke gemeente om 
promotie te maken voor meer bijenvriendelijke gemeenten. De wedstrijd stimuleert steden 
en gemeenten om het openbaar groen bijenvriendelijk te organiseren en burgers te 
sensibiliseren. 
Voor het wedstrijdthema werden 88 steden en gemeente behouden. 13 gemeentes 
ontvingen 1 bijensymbool, 29 gemeentes kregen 2 bijensymbolen, 34 gemeentes 
behaalden 3 bijensymbolen, 9 gemeentes 4 bijensymbolen en 3 gemeentes maar liefst 5 
symbolen. Herk-de-Stad kreeg 1 bijensymbool.
1. Met welke projecten en acties heeft Herk-de-Stad deelgenomen aan de wedstrijd?
2. Wat was de motivatie van de jury om maar 1 bijensymbool toe te kennen aan Herk-
de-Stad?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 361 van 21 februari 2024
van KAROLIEN GROSEMANS
De wedstrijd ‘bijenvriendelijkste gemeente’ bestaat dit jaar 10 jaar en al meer dan 140 
steden en gemeenten namen deel.
Het jureren gebeurt elk jaar door 3 tot 4 juryleden ter plaatse. De ambtenaren van milieu- 
en of groendienst krijgen dan de kans om 1,5 tot 2 uur op het terrein te tonen wat er 
gerealiseerd werd. Er worden geen punten gegeven voor plannen of ontwerpen die nog 
niet zijn uitgevoerd. De belangrijkste criteria zijn nieuwe natuur/aanplant, bijenvriendelijk 
beheer (minder maaien, later of gefaseerd snoeien), installaties 
(bijenburchten/insectenhotels), sensibilisering en educatie naar de burgers, en extra’s 
zoals monitoring van bijen en de opmaak van een beheerplan voor bestuivers. Over de 
verschillende jaren heen is het niveau van de deelnemende gemeenten sterk gestegen. 
Waar vroeger vooral exemplarische projecten werden getoond, zien we nu meer 
gemeenten die de inzet voor bijen in het DNA van hun beleid meenemen in alle openbaar 
groen en in alle deelgemeenten. De wedstrijd zorgt voor dynamiek waarbij goede 
voorbeelden van andere gemeenten gekopieerd en uitgewisseld worden. Het zorgt 
uiteindelijk voor een transitie van decorgroen naar een groenbeleid dat beter is voor wilde 
bestuivers en biodiversiteit. Bij een eerste bezoek halen de meeste gemeenten 1 of 2 bijen 
afhankelijk van hun inspanning. We zien ook na een paar jaar deelname dat de kennis en 
verwezenlijkingen toenemen en dat de gemeenten groeien in de wedstrijd. De punten 
komen tot stand door de punten van verschillende juryleden samen te tellen.
1. Herk-de-Stad heeft aan de jury volgende 4 projecten laten zien:
a) Aanplanting en herinrichting van een deel van de begraafplaats: De jury was 
aangenaam verrast over de plantenkeuze en toepassing ervan op de begraafplaats. 
De Vereniging Voor Openbaar Groen (VVOG) houdt verder contact met de 
groendeskundige om de resultaten op te volgen over hoe onderhoudsvriendelijk 
deze beplanting is. Een dikke pluim voor de jonge groendeskundige die dit project 
heeft uitgewerkt en met de nodige ernst en enthousiasme wist te brengen.
b) Aanplanting van bijvriendelijke bomen: Er werd een goede boomsoortkeuze 
gemaakt met verantwoorde plantmaten en standplaatskeuzes.
c) Heuvel met zandbijen: Deze heuvel is gelegen in een parkje waar zich op nabije 
afstand een speeltuin bevindt. Hoewel zandbijen geen hinder veroorzaken, noch 
gevaarlijk zijn (ze kunnen immers niet door een mensenhuid steken) zijn vele 
gebruikers van de publieke ruimte hiervan niet op de hoogte. Op deze locatie een 
zandheuvel bijvriendelijk beheren, is enerzijds een logische keuze om de kinderen 
en volwassenen in contact te brengen met deze fauna, anderzijds een moedige 
keuze gezien de onwetendheid van de bevolking, waardoor de kans op commentaar 
reëel is. Er was ook een communicatiebord aangebracht door de gemeente.
Aandachtspunten aangebracht door de jury bij de heuvel: 
•De uitleg was gering. Mag uitgebreider. 
•Het educatieve luik ontbrak (voorlopig). 
•Omwille van het gebruik van de directe omgeving, speeltuin en recreatieve 
bestond de zone rondom de bijenheuvel hoofdzakelijk uit gemaaid gras, wat 
spijtig is. Het is belangrijk bij een bed & breakfast dat er naast het bed 
(zandheuvel) ook voldoende breakfast (voedsel) aanwezig is in de directe 
omgeving. Zeker als men weet dat solitaire bijen niet ver vliegen. Een aantal 
locaties in de directe omgeving komen in aanmerking voor ‘verwildering’ 
en/of het toepassen van bijvriendelijke beplantingen. 
•Hier campagnebeeld invoegen bed & breakfast. 
d) Het beantwoorden van de vragen over het algemeen groenbeleid en -beheer van 
de gemeente op gebied van bijenvriendelijkheid: Tijdens de rondleiding overloopt 
de jury een reeks van vragen waarin elk wedstrijdonderdeel aan bod komt. Op die 
manier krijgt de gemeente de kans om voor elk wedstrijdonderdeel iets in te 
brengen van hun acties en hoeven ze zich geen zorgen te maken dat ze bepaalde 
items vergeten te vertellen of te tonen. 
Er is uitleg gegeven over het bermbeheer, de uitvoering van het groenbeheer, de 
acties die worden ondernomen om Herk-de-Stad bijvriendelijker te maken, nu en 
in de toekomst. 
Enkel de acties die nu al lopende en zichtbaar zijn, worden beoordeeld. 
Toekomstplannen mogen worden aangebracht om de jury warm te maken voor een 
volgende deelname, maar tellen niet mee in de beoordeling.
2. De motivatie van de jury om maar 1 bijensymbool toe te kennen is dat Herk-de-Stad 
enerzijds met de getoonde projecten relatief goed bezig is voor zijn eerste deelname. 
Anderzijds is er nog veel ruimte om te groeien. De projecten mogen geen eilandjes zijn 
in het gehele groenverhaal, bijenvriendelijke groeninrichtingen zijn ruimer dan dat. Een 
gemeente moet aantonen dat bijvriendelijkheid in het DNA van de gemeente zit.
