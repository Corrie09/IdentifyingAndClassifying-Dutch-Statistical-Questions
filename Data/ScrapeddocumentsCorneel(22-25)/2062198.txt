title: Erkenning lokale geloofsgemeenschappen - Stand van zaken
thema: Integratie en Inburgering
Lokale overheden en Binnenlands bestuur
pdf link: https://docs.vlaamsparlement.be/pfile?id=2062198
thema link: https://www.vlaamsparlement.be/parlementaire-documenten/schriftelijke-vragen/1818809
SCHRIFTELIJKE VRAAG
nr. 179
van KATRIEN PARTYKA
datum: 12 april 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Erkenning lokale geloofsgemeenschappen  -  Stand van zaken
Met het Erkenningsdecreet Lokale Geloofsgemeenschappen van 22 oktober 2021 werden 
de criteria om als lokale geloofsgemeenschap erkend te worden en te blijven, 
aangescherpt. Die aanscherping is ook terecht. Een lokale geloofsgemeenschap moet 
ingebed zijn in de lokale gemeenschap, niet aanzetten tot discriminatie, geen handelingen 
stellen in strijd met de geldende wetgeving, kortom doen wat van een lokale 
geloofsgemeenschap in alle redelijkheid verwacht kan worden.
Tegelijkertijd werd een verkorte erkenningsprocedure ingesteld voor die 
geloofsgemeenschappen die een erkenningsaanvraag hadden ingediend bij hun 
representatief orgaan voor 1 juli 2019. Die verkorte procedure kon enkel worden opgestart 
van 16 november 2021 tot en met 15 november 2022, waarbij het representatief orgaan 
ten laatste op 15 november 2022 de geactualiseerde erkenningsaanvraag bezorgde aan 
het Agentschap Binnenlands Bestuur (ABB).
In totaal werden 77 erkenningsaanvragen via die verkorte procedure ontvankelijk 
beoordeeld. Het gaat dan om 59 moskeeën, 9 orthodoxe kerken en 9 protestantse 
kerken. Intussen werden op 7 juni 2023 6 lokale geloofsgemeenschappen erkend (2 
islamitische, 2 orthodoxe en 2 protestants-evangelische).
De andere erkenningsaanvragen zijn nog bezig, waarbij de aanvragen afkomstig van 
Diyanetmoskeeën, die hun erkenning via de rechtbank willen afdwingen, door de minister 
terecht on hold werden gezet. Maar er zijn dus wel meer aanvragen tot erkenning aan de 
gang en we naderen snel het einde van deze legislatuur. 
1. Kan de minister een stand van zaken geven met betrekking tot de lopende 
erkenningsprocedures van die geloofsgemeenschappen die een erkenningsaanvraag 
hebben ingediend op basis van de verkorte procedure? Zullen er nog erkenningen 
gebeuren vooraleer de legislatuur afloopt?
2. In welke mate worden de geloofsgemeenschappen waarvan de erkenningsaanvraag 
lopende is op de hoogte gehouden van de stand van zaken van hun dossier?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 179 van 12 april 2024
van KATRIEN PARTYKA
1. Na de 6 erkenningsbeslissingen die op 7 juni 2023 werden genomen, is de stand van 
zaken in de overige nog hangende erkenningsaanvragen die werden ingediend 
overeenkomstig de verkorte erkenningsprocedure de volgende: 
- 1 erkenningsaanvraag van een protestantse parochie werd op 27 februari 2024 
ingetrokken door het representatief orgaan van de protestantse eredienst op 
uitdrukkelijk verzoek van de betrokken protestantse lokale geloofsgemeenschap. 
- De overige erkenningsaanvragen zijn nog in behandeling waardoor ik, als 
erkenningsverlenende overheid hierover niet in detail kan treden vooraleer ik een 
eindbeslissing heb genomen over de betrokken erkenningsaanvragen.
Ik vestig er nog de aandacht op dat de decretale behandelingstermijn (cfr. artikel 67, 
§5 van het Erkenningsdecreet Lokale Geloofsgemeenschappen van 22 oktober 2021) 
van de tijdens de verkorte erkenningsprocedure ingediende erkenningsaanvragen een 
termijn van orde is. 
2. De Informatie- en screeningsdienst (ISD) heeft de erkenningszoekende lokale 
geloofsgemeenschappen tijdens het plaatsbezoek geïnformeerd over de 
erkenningsprocedure en de stappen die nog volgen na het plaatsbezoek en het afronden 
van het onderzoek van de ISD. De ISD blijft ook tussentijdse contacten onderhouden 
met de erkenningszoekende lokale geloofsgemeenschappen, in afwachting van de 
eindbeslissing over de erkenningsaanvraag. 
