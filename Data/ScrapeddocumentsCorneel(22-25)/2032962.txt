title: Definitieve Kruispoortbrug Brugge - Studie en realisatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2032962
thema link: https://www.vlaamsparlement.be/parlementaire-documenten/schriftelijke-vragen/1792731
SCHRIFTELIJKE VRAAG
nr. 449 
van MAAIKE DE VREESE
datum: 10 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Definitieve Kruispoortbrug Brugge  -  Studie en realisatie
De minister trekt jaarlijks 105.000 euro uit voor de huur van de tijdelijke Kruispoortbrug. 
De brug is in gebruik sinds 2018 en is vergund tot 2028.
Begin 2023 werd bekend dat De Vlaamse Waterweg (DVW) Sweco heeft aangesteld om 
een variantenstudie voor een nieuwe Kruispoortbrug uit te voeren. Een team van 
verkeersdeskundigen tot landschapsarchitecten zou het project in kaart brengen om tot 
een voorkeursvariante voor de nieuwe brug te komen. De kostprijs van de studie bedraagt 
215.000 euro. De eerste opgave voor Sweco en alle betrokken administraties, van het 
agentschap Onroerend Erfgoed tot De Lijn, is om een concept uit te denken. In haar 
antwoord OP mijn schriftelijke vraag nr. 943 van 10 maart 2023 gaf de minister aan dat 
er eind 2023 een uitgekozen concept zou zijn voor de vervanging van de Kruispoortbrug 
in Brugge. 
1. Kan de minister de laatste stand van zaken geven van het dossier van de definitieve 
Kruispoortbrug in Brugge? 
2. Voor welk concept werd er gekozen? Kan de minister daar extra toelichting over geven? 
Op basis van welke criteria haalde die variant het?
3. Kan de minister toelichting geven over de startnota? Kan ze de timing geven van de 
verschillende stappen in het traject van Sweco?
4. Wanneer is de effectieve realisatie van de brug gepland?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 449 van 10 januari 2024
van MAAIKE DE VREESE
1. De Vlaamse Waterweg nv (DVW) trekt dit project, in een uitstekende samenwerking 
en met intensief en constructief overleg met onder meer de stad Brugge en het 
Agentschap Wegen en Verkeer (AWV). 
Conform de voorgeschreven projectmethodologie in het kader van het decreet 
basisbereikbaarheid wordt een getrapt proces doorlopen, met een startnota gevolgd 
door een projectnota. De startnotafase is momenteel lopende, waarbij het concept 
wordt bepaald in dialoog met de belangrijkste stakeholders. Op basis van dit overleg 
werd het onderzoeksgebied verruimd, werd bijkomend onderzoek verricht (o.m. 
microsimulaties, doorstromingsanalyse De Lijn …), en vond bijkomend overleg via 
werkgroepen plaats. 
Hierdoor kon de initiële ambitie om tegen eind 2023 een goedgekeurd 
voorkeursalternatief te hebben, niet gehaald worden. Volgens de huidige 
vooruitzichten kan tegen de zomer 2024 de startnota afgewerkt worden en ter 
goedkeuring voorgelegd worden op een projectstuurgroep. Dit is het eindresultaat 
van de huidige studieopdracht. De goedgekeurde startnota zal de basis vormen voor 
een vervolgstudieopdracht.
2. Naar brugtypologie is er een algemene consensus om te werken met een tafelbrug. 
Deze keuze werd vooral gemaakt op basis van een werkgroepoverleg met erfgoed- 
en landschapsdeskundigen enerzijds en bruggenontwerpers anderzijds. We wensen 
immers de visuele impact op de Vesten, de nabije stadspoort Kruispoort en de 
kernkwaliteiten van de historische binnenstad zoals gevat in de Unesco-erkenning, 
te beperken, en dit zowel in gesloten als in geopende toestand van de brug.
3. De startnota wordt in de komende maanden gefinaliseerd. In een 
vervolgstudieopdracht zal de projectnota opgemaakt worden, alsook het technische 
ontwerp, het aanbestedingsdossier, de project-MER en het aanvraagdossier voor de 
omgevingsvergunning. 
De te hanteren timing wordt ingegeven door de geldigheidsduur van de vergunning 
van de tijdelijke Kruispoortbrug. Niettemin is het uitermate belangrijk een door de 
betrokken partijen gedragen ontwerp te kunnen uitwerken. Zoals al bij de opmaak 
van de startnota bleek, heeft dit overleg en de (tussentijdse) besluitvorming enige 
tijd nodig.
4. Zolang er geen voorkeursvariante formeel is goedgekeurd, kan hier geen uitspraak 
over gedaan worden. De doorlooptijd van ontwerpfase, vergunningsaanvraag en 
uitvoeringsfase (o.a. fasering en uitvoeringstermijn) is afhankelijk van de 
weerhouden variant. Via een goedkeuring van de startnota, voorzien tegen de zomer 
van 2024, wordt de voorkeursvariant vastgelegd.
