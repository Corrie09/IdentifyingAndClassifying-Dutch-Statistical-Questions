title: Agentschap voor Infrastructuur in het Onderwijs (AGION) - Klanttevredenheid
thema: Onderwijs en Vorming
pdf link: https://docs.vlaamsparlement.be/pfile?id=2033304
thema link: https://www.vlaamsparlement.be/parlementaire-documenten/schriftelijke-vragen/1793504
SCHRIFTELIJKE VRAAG
nr. 237
van BRECHT WARNEZ
datum: 11 januari 2024
BEN WEYTS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Agentschap voor Infrastructuur in het Onderwijs (AGION)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij AGION.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van AGION betreft? 
2. Om de hoeveel tijd is er een meting van de klanttevredenheid? 
3. Gebruikt AGION andere methodes dan een bevraging alleen om klanttevredenheid te 
meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van 
AGION?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van AGION geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert AGION na het klanttevredenheidsonderzoek nog naar de respondent 
over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van AGION?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 237 van 11 januari 2024
van BRECHT WARNEZ
Momenteel voert AGION een klantentevredenheidsenquête uit. De klanten van AGION 
kregen eind 2023 een uitnodiging om deel te nemen aan de digitale vragenlijst. 
In het ondernemingsplan is opgenomen dat er driejaarlijks een evaluatie van de 
tevredenheid wordt uitgevoerd.
Het ondernemingsplan van het agentschap bepaalt dat het klantentevredenheids-
onderzoek zich richt zich op: (1) de tevredenheid met de wijze waarop de dossiers worden 
behandeld, (2) de tevredenheid over de informatieverstrekking, de processen en de 
procedures. 
De enquête is verstuurd naar 2811 respondenten.
Het onderzoek gebeurt bij schoolbesturen uit het gesubsidieerd vrij en officieel onderwijs 
(niet gemeenschapsonderwijs). Aangezien zowel een evaluatie van de dienstverlening rond 
(subsidie)dossiers als de informatiestrekking in het algemeen deel uitmaken van de scope 
van het onderzoek, zijn zowel schoolbesturen mét, als schoolbesturen zonder concrete 
dossiers, bevraagd.
Er is geen minimumresponsgraad gezien een verwachte respons afhankelijk is van diverse 
factoren. Om de respons te maximaliseren zijn een aantal maatregelen genomen zoals een 
vooraankondiging van het onderzoek, het versturen van reminders, telefonische 
reminders, mogelijkheid om de vragenlijst door te sturen naar andere contacten binnen de 
organisatie die geen deel uitmaken van het bronbestand maar wel tot de doelgroep 
behoren.
De klantentevredenheidsenquête is gebaseerd op een gestratificeerde steekproef.
De resultaten worden gestandaardiseerd.
Het onderzoek verloopt via een online vragenlijst.
Voor het uitvoeren van het tevredenheidsonderzoek is een budget van 16 652 euro 
voorzien.
Voor het uitvoeren van het onderzoek wordt afgenomen van een raamovereenkomst van 
de Vlaamse overheid. 
De resultaten van de lopende meting worden verwacht in 2024.
