title: Vlaams Agentschap voor Personen met een Handicap (VAPH) - Klanttevredenheid
thema: Welzijn en Gezin
pdf link: https://docs.vlaamsparlement.be/pfile?id=2037935
thema link: https://www.vlaamsparlement.be/parlementaire-documenten/schriftelijke-vragen/1794481
SCHRIFTELIJKE VRAAG
nr. 195 
van BRECHT WARNEZ
datum: 15 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Vlaams Agentschap voor Personen met een Handicap (VAPH)  -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Vlaams Agentschap voor Personen 
met een Handicap (VAPH).
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het VAPH betreft? 
2. Om de hoeveel tijd is er een meting van de klanttevredenheid? 
3. Gebruikt het VAPH andere methodes dan een bevraging alleen om klanttevredenheid 
te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
VAPH?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het VAPH geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het VAPH na het klanttevredenheidsonderzoek nog naar de respondent 
over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het VAPH?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 195 van 15 januari 2024
van BRECHT WARNEZ
Net als de hele sector Welzijn, hecht het VAPH bijzonder veel waarde aan het ondersteunen 
van onze klanten. We onderstrepen dat belang door dit uitdrukkelijk op te nemen in onze 
langetermijnvisie (we faciliteren autonomie en levenskwaliteit van de persoon met 
handicap en zijn een klantgerichte en efficiënte partner van personen met een handicap) 
en het DNA van het VAPH (Yes we care: we denken en werken vanuit klantenperspectief). 
Hoewel de laatste grootschalige klantentevredenheidsmeting reeds enige tijd geleden 
plaats heeft gevonden in 2007 (het VAPH doorliep en doorloopt nog steeds enkele zeer 
ingrijpende beleidswijzigingen waar prioriteit aan wordt gegeven), wordt wel intensief werk 
gemaakt van structurele en recurrente initiatieven op het vlak van klantentevredenheid. 
Consequent de vinger aan de pols houden heeft als voordeel dat tijdig kan gereageerd 
worden wanneer dit zou nodig zijn (denk daarbij op het ingrijpen op (bedrijfs)processen, 
of het onder de loep nemen van concrete dossiergebonden situaties en bijsturen wanneer 
nodig). 
Initiatieven die plaatsvinden om de vinger aan de pols te houden zijn bijvoorbeeld de 
bevraging van budgethouders door de afdeling dienstverlening budgethouders, infosessies 
en zitdagen voor klanten, belanghebbendenmanagement en de samenstelling van 
adviesorganen, een sterk uitgebouwde telefonie en klachtenmanagement, en tot slot 
specifieke projecten en wetenschappelijk onderzoek. We overlopen ze hieronder: 
•Klantenbevraging
Budgethouders worden systematisch en structureel bevraagd over de dienstverlening 
van het VAPH. Sinds januari 2020 kunnen budgethouders van een PAB of PVB 
vrijblijvend een korte klantenbevraging invullen als reactie op de e-mails van de 
helpdesk budgetbesteding@vaph.be. 
Uit de resultaten sinds de opstart in januari 2020 (n = 866) blijkt zowel over de 
algemene dienstverlening, de duidelijkheid en volledigheid van onze antwoorden op 
hun vragen een hoge tevredenheid. We behalen doorheen de jaren een 
tevredenheidsscore (tevreden/zeer tevreden) van 86%, 84% en 83% op verschillende 
thema’s. 
Aantal reacties = 866Algemene 
dienstverleningDuidelijkheid 
antwoordVolledigheid 
antwoord
Tevreden/zeer tevreden 
(%) 85,5 84,3 83,4
Geen mening (%) 6,9 7,5 8,1
Ontevreden/zeer 
ontevreden (%) 7,6 8,2 8,5
Tabel: Tevredenheidsscores dienstverlening VAPH
Bij de vragen is er voldoende ruimte voorzien om spontane, open opmerkingen te 
geven. 
Bij ontevreden reacties bekijken we telkens concreet wat de oorzaak is. We zoeken 
naar oplossingen, met de nodige afstemming tussen het VAPH, het kabinet en andere 
betrokken stakeholders. 
•Rechtstreeks klantencontact: infosessies en zitdagen 
Personen met een handicap kunnen een afspraak maken in onze provinciale kantoren 
met dossierbeheerders om hun vragen en/of bezorgdheden te behandelen 
(zogenaamde zitdagen). De website van het VAPH vermeldt een duidelijk overzicht over 
wanneer deze zitdagen plaatsvinden en hoe men een afspraak kan maken. Daarnaast 
organiseert het VAPH ook op geregelde tijdstippen (ongeveer elke twee jaar) 
provinciale infosessies over de besteding van persoonlijke budgetten (zowel over 
persoonlijke-assistentiebudgetten als persoonsvolgende budgetten). Tijdens deze 
infosessies is er tijd voorzien om plenair algemene vragen te beantwoorden en is er 
ook tijd voorzien waarbij budgethouders hun persoonlijk dossier kunnen bespreken met 
dossierbeheerders. We voorzien ook regelmatig webinars over een verscheidenheid 
aan topics waar klanten ook op kunnen aansluiten. 
•Belanghebbendenmanagement en adviesorganen
Via een stageopdracht brachten we alle stakeholders in kaart. Eén van de clusters was 
de persoon met handicap, een andere was de directe omgeving. Het centraal staan van 
de klant keert dan ook terug bij de uitwerking en operationalisering van beleid. 
In al onze adviesorganen, en in formele en informele werkgroepen, is er een sterke 
vertegenwoordiging van gebruikers. We investeren ook in organisaties die gebruikers 
niet enkel informeren en versterken, maar ook signalen kunnen capteren en doorgeven 
aan het VAPH. Bij het uitwerken en/of optimaliseren van beleid hechten we er dan ook 
veel belang aan om voldoende afstemming te voorzien doorheen het 
adviseringstraject. 
•Telefonie
We beschikken over sterk uitgebouwde helpdesks die naast een vraag- en antwoord 
ook een duidelijke signaalfunctie hebben. Personen met een handicap kunnen met hun 
vragen van 8.30u tot 19u terecht bij de VAPH-lijn. Het maandelijks aantal oproepen 
varieert van 3500 tot 5200 oproepen per maand. Zestig procent van de binnenkomende 
vragen wordt hier rechtstreeks beantwoord, zonder doorschakeling naar achterliggende 
backoffices. 
Deze registratie van de inhoud van de telefonisch gestelde vragen (CRM) geeft ons 
zicht op ervaringen en verwachtingen van klanten, en draagt bij tot een vlotte relatie 
en interactie met onze klanten. Concrete voorbeelden van verbeteracties zijn 
bijvoorbeeld aanpassingen aan de applicaties (e-loket mijnvaph.be), verbeteren en 
uitbreiden van handleidingen en wijzigingen aan scripts. 
•Klachtenmanagement
Ook de klachtenprocedure is een middel om de kwaliteit van de dienstverlening van het 
VAPH te optimaliseren en verbeteracties uit te werken. De klachtenprocedure draagt 
zo bij aan een grotere klanttevredenheid. Klachten kunnen laagdrempelig ingediend 
worden op een wijze die aan de gebruikers is aangepast: schriftelijk (per brief, mail, 
webformulier) of telefonisch. 
De informatie die uit een klacht naar voren komt, wordt gebruikt om de vinger aan de 
pols te houden en de nodige verbetering door te voeren.  Het VAPH behandelt 
eerstelijns- (over eigen werking) en tweedelijnsklachten (over de werking van 
voorzieningen). De resultaten van de analyse van het klachtenteam en verbeteracties 
worden, zeker met betrekking tot eerstelijns klachten, gebruikt om de dienstverlening 
van het VAPH te verbeteren. 
Tweemaal per jaar wordt een rapport opgemaakt met een overzicht van de klachten 
per thema en de tendensen en verbeterpunten die werden vastgesteld. Deze verslagen 
en verbeteracties worden voorgelegd, besproken op een overleg met de directie en 
systematisch opgevolgd.
•Specifieke projecten en initiatieven wetenschappelijk onderzoek
In 2023 liet het VAPH een gericht wetenschappelijk onderzoek uitvoeren dat als doel 
had om de ervaringen van gebruikers met het Vlaamse persoonsvolgende 
financieringssysteem te verzamelen en te rapporteren over de pijnpunten van het 
systeem die de Vlaamse gebruikers ondervinden. Aanbevelingen om deze punten aan 
te pakken werden geformuleerd en grondig besproken op de adviesorgananen van het 
VAPH. Een concreet actieplan wordt gefinaliseerd in 2024.  
Sinds 2023 loopt ook een pilootfase Rechtstreeks Toegankelijke Hulp (RTH) waar 
initiatiefnemers uitgedaagd worden om de rechtstreeks toegankelijke VAPH hulp meer 
in overeenstemming te brengen met 4 basisprincipes van RTH: snel en flexibel, 
vraaggericht en op maat, laagdrempelig en nabij, geïntegreerd en afgestemd (lokaal 
en intersectoraal). Parallel wordt een wetenschappelijk onderzoek uitbesteed om een 
instrument te ontwikkelen dat de gebruikers van RTH bevraagt over de wijze waarop 
en de mate waarin die 4 basisprincipes ook werkelijk zo toegepast worden door de 
aanbieders. 
