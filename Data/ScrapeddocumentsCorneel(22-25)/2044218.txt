title: Luchtbeleidsplan - Actualisatie
thema: Natuur en Milieu
pdf link: https://docs.vlaamsparlement.be/pfile?id=2044218
thema link: https://www.vlaamsparlement.be/parlementaire-documenten/schriftelijke-vragen/1798714
SCHRIFTELIJKE VRAAG
nr. 278
van MIEKE SCHAUVLIEGE
datum: 26 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Luchtbeleidsplan 2030  -  Actualisatie
In oktober 2019 keurde de Vlaamse Regering het Luchtbeleidsplan 2030 goed. Het plan 
bevat maatregelen om de luchtverontreiniging in Vlaanderen aan te pakken en zo de 
impact van luchtverontreiniging op onze gezondheid en het leefmilieu verder te 
verminderen. Het luchtbeleidsplan zou om de vier jaar een update moeten krijgen, dus 
voor het eerst in het najaar van 2023. De minister kondigde eerder aan te willen streven 
naar een actualisatie van het luchtbeleidsplan tegen het voorjaar van 2024, omdat ze 
wachtte op een update van Europese regelgeving. 
Eind 2021 adviseerde de Sociaal-Economische Raad van Vlaanderen (SERV) al 
over bijkomende luchtkwaliteitsmaatregelen. Het lijstje van mogelijke bijkomende 
maatregelen bevat onder andere: slimme kilometerheffing, vergroening van de 
verkeersfiscaliteit en uitfasering van oude houtkachels. De oproep van de SERV werd in 
2022 herhaald door een coalitie van milieu- en gezondheidsorganisaties.
1. Welke lessen trekt de minister uit de voortgangsrapportages, met name rond de 
aspecten transport, houtverbranding en vermesting? Zijn extra initiatieven nodig 
volgens haar?
2. Wanneer mogen we de actualisatie van het luchtbeleidsplan verwachten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 278 van 26 januari 2024
van MIEKE SCHAUVLIEGE
1. Het voortgangsrapport toont aan dat de doelstellingen gehaald worden of binnen bereik 
zijn van het huidige luchtbeleidsplan.
De kortetermijndoelstelling uit het luchtbeleidsplan bepaalt dat we nergens in 
Vlaanderen de Europese luchtkwaliteitsnormen en/of streefwaarden overschrijden. Op 
alle meetplaatsen met automatische monitoren worden sinds 2018 geen 
overschrijdingen van de NO 2-jaargrenswaarde meer gemeten. Er werden in 2020 en 
2021 ook geen overschrijdingen meer gemeten van de NO 2-jaargrenswaarde met 
indicatieve metingen met passieve samplers. De NO 2-concentraties in 2021 lagen 
gemiddeld hoger dan in 2020, maar wel lager dan in 2019. In 2022 werd er opnieuw 
een lichte overschrijding van de jaargemiddelde NO 2-grenswaarde gemeten (met een 
passieve sampler) aan een drukke gewestweg in Houthalen-Helchteren (41 µg/m³). 
Luchtkwaliteit is daarom een van de doelstellingen van het complex project ‘Noord-
Zuidverbinding Limburg’ op deze locatie. Op basis van modellering zien we nog 
beperkte overschrijdingen van de NO 2-jaargrenswaarde in Vlaanderen. We berekenden 
op basis van de modelkaarten dat er in 2021 nog ongeveer 0,05% van de inwoners 
van het Vlaamse Gewest werd blootgesteld aan concentraties die de grenswaarde 
overschreden. In 2022 nam dit verder af tot ongeveer 0,013%. Bijgevolg wordt de 
gemodelleerde NO 2-jaargrenswaarde tot op heden net niet overal in Vlaanderen 
gerespecteerd. Echter, de verplichting tot het melden van gemodelleerde resultaten is 
opgelegd door de Rechtbank van Eerste Aanleg van Brussel. Dit gaat verder dan wat 
de huidige Luchtkwaliteitsrichtlijn oplegt aan de andere lidstaten van de Europese Unie. 
Vlaanderen argumenteert daarom dat de Europese Commissie Vlaanderen hierop niet 
kan sanctioneren omdat zij grondiger haar werk doet dan de andere lidstaten. Dit zou 
het level playing field schenden en bijgevolg het Vlaamse Gewest discrimineren.
 
De fijnstofnorm wordt nergens overschreden, behoudens één overschrijding van een 
daggrenswaarde door lokale wegenwerken.
Ook de PAK-concentraties overschrijden de streefwaarden niet.
Voor de middellange termijn zijn er in het luchtbeleidsplan doelstellingen opgenomen 
rond emissies en de impact van luchtvervuiling op gezondheid, vegetatie en 
ecosystemen. Die liggen binnen bereik mits uitvoering van de maatregelen uit het 
luchtbeleidsplan. De implementatie door de desbetreffende beleidsdomeinen en 
bevoegde minister(s) loopt over verschillende jaren en soms zelfs over verschillende 
beleidscycli.
De meeste maatregelen voor de transportsector zitten op schema (54%). Een aantal 
maatregelen vertonen een kleine afwijking of moeten worden bijgestuurd (26%). De 
maatregelen die de ontdieseling in de hand werken, zoals de lage emissiezones en de 
verkeersbelastingen, hebben duidelijk effect. In 2022 is het aandeel diesel in de 
nieuwverkoop 17%. Zero-emissiewagens vinden stilaan hun ingang (12% in de 
nieuwverkoop).
Binnen de transportsector is ook scheepvaart een belangrijke NO x bron, waartoe 
zeevaart het meest bijdraagt. Emissies van de zeevaartsector kunnen door het gebruik 
van schonere motoren en het stimuleren van alternatieve brandstoffen en walstroom 
worden gereduceerd. In 2021 werd een belangrijke stap gezet door de Europese 
Commissie die wetgevende voorstellen onder Fit For 55 (AFIR en FuelEUMar) heeft 
gelanceerd. Die zullen lidstaten verplichten om walstroominfrastructuur te voorzien 
voor de grootste container- en cruiseschepen. Met dit pakket worden schepen 
bovendien verplicht om van walstroominfrastructuur gebruik te maken. In 2023 werd 
over deze verordeningen een politiek akkoord gevonden tussen de Europese Raad en 
de Europese Commissie.   
Eind oktober 2022 liep de Green Deal ‘huishoudelijke houtverwarming’ af. De Green 
Deal-acties gericht op het beleidsvoorbereidende studieonderzoek en de kennisopbouw 
zijn grotendeels afgerond. In de eerste twee tot drie jaar van de Green Deal-periode 
werden ook diverse nieuwe publicaties van de Green Deal opgeleverd, zoals een code 
van goede praktijk voor huishoudelijke houtverwarming, een leidraad voor het 
voorkomen en beperken van hinder en rook afkomstig van huishoudelijke 
houtverwarmingstoestellen, een BBT-studie (Best Beschikbare Technieken) voor 
huishoudelijke houtverwarming en een leidraad met stappenplan voor betere aanpak 
van hinderklachten van houtkachels. In de tweede helft van de Green Deal-periode 
werd een aanzet gegeven voor de uitwerking van concrete beleidsvoorstellen en 
effectieve acties op het terrein. Tot slot werd eind 2022 gestart met  communicatie 
over de beschikbare output van de Green Deal en de negatieve gevolgen van houtstook 
(nieuwe web-rubriek, folder, voorbeeldartikels, nieuwsbrieven, mailing, webinars,…). 
Ook werd de campagne ‘Hout het gezond’ gelanceerd. Deze communicatie- en 
sensibiliseringsmaatregelen zijn voornamelijk gericht op lokale overheden.
In het luchtbeleidsplan zijn een viertal maatregelen opgenomen die betrekking hebben 
op het aanwenden van mest, en op de correcte en meest efficiënte implementatie van 
luchtwassers. De maatregel over de verplichting van een elektronisch 
monitoringssysteem op bestaande en nieuwe luchtwassers werd in wetgeving vertaald. 
De maatregelen rond mestaanwending worden momenteel besproken en in lijn 
gebracht met het luchtbeleidsplan op het opvolgingsorgaan van MAP 7.
2. Momenteel is de Europese Luchtkwaliteitsrichtlijn in herziening. Het huidige voorstel 
bevat o.a. een aanscherping van de luchtkwaliteitsnormen met een inwerkingtreding 
vanaf 2030. Zodra deze bijgestelde luchtkwaliteitsnormen van kracht zijn, zal hieraan 
getoetst worden en dit heeft bijgevolg impact op de doelstellingen van het 
luchtbeleidsplan.
Om rekening te kunnen houden met de herziening van de Europese 
Luchtkwaliteitsrichtlijn besliste de Vlaamse Regering op 6 oktober 2023 om de 
actualisatie van het luchtbeleidsplan met een jaar uit te stellen (2024 i.p.v. 2023). 
Hiermee speelt Vlaanderen zo snel als mogelijk in op de gewijzigde doelstellingen.
De onderhandelingen over de herziening van de Luchtkwaliteitsrichtlijn loopt. Zowel de 
Europese Raad als het Europees Parlement bereikten een akkoord. De trilogen zijn nu 
volop bezig. We streven ernaar deze onder het Belgische voorzitterschap af te ronden. 
De nieuwe Europese Raad zal dit dossier (opnieuw) moeten bekrachtigen. Een 
actualisatie van het luchtbeleidsplan wordt daarom ten vroegste eind 2024 verwacht.
