title: Bodemsaneringsproject SVK nv Sint-Niklaas - Vergunning voor het tijdelijk stockeren van wagens
thema: Natuur en Milieu
pdf link: https://docs.vlaamsparlement.be/pfile?id=2059392
thema link: https://www.vlaamsparlement.be/parlementaire-documenten/schriftelijke-vragen/1807403
SCHRIFTELIJKE VRAAG
nr. 390
van JOHAN DANEN
datum: 28 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Bodemsaneringsproject SVK nv Sint-Niklaas  -  Vergunning voor het tijdelijk stockeren van 
wagens
Het college van burgemeester en schepenen nam tijdens de zitting van 15 januari 2024 
akte van het besluit dat de OVAM op 19 december 2023 nam met betrekking tot het 
opleggen van voorzorgsmaatregelen voor een deel van de terreinen van SVK nv. Die 
voorzorgsmaatregelen omvatten naast het aanleggen van waterdoorlatende verharding, 
ook de goedkeuring voor het stallen van personenwagens. Het stallen van de voertuigen 
op die locatie is zonevreemd.
Een goedkeuring van een bodemsaneringsproject door de OVAM geldt als een vergunning. 
De OVAM kan dus toelating geven voor activiteiten die passen binnen en die noodzakelijk 
zijn voor de uitvoering van het betrokken bodemsaneringsproject.
Uit het besluit van de OVAM met betrekking tot de voorzorgsmaatregelen van 19 december 
2023 blijkt dat de eigenaar (SVK nv) toelating vraagt aan de OVAM om personenwagens 
tijdelijk te stockeren op het deelperceel Buizenakker wegens plaatsgebrek op het 
deelterrein dat op dat moment daarvoor gebruikt werd. Het perceel Buizenakker dat men 
in gebruik wenst te nemen, is verontreinigd met - hoofdzakelijk - hechtgebonden asbest. 
Wegens die verontreiniging legt de OVAM een aantal voorzorgsmaatregelen op en wordt 
het gebruik van het terrein om wagens te stockeren in de tijd beperkt tot 5 jaar.
Een opmerkelijke paragraaf in het besluit van de OVAM is die waarin de OVAM stelt dat de 
geplande activiteit voor het tijdelijk stellen van voertuigen op deelterrein Buizenakker een 
belangrijke financiële toegevoegde waarde heeft voor SVK nv en dat SVK nv plant om 
minstens een substantieel deel van die inkomsten aan te wenden voor de uitvoering van 
de latere bodemsaneringswerken op dat deelterrein.
1. Wat wordt er precies bedoeld met ‘stockeren van voertuigen’? Gaat het om het 
parkeren van personenwagens of om de opslag van afgedankte voertuigen?
2. De OVAM kan toelating geven voor activiteiten die passen binnen de uitvoering van 
een bodemsaneringsproject. Die toelating geldt dan als een omgevingsvergunning.
a) Maakt de vergunningsplichtige activiteit ‘stockeren van voertuigen’ onderdeel uit 
van het goedgekeurde bodemsaneringsproject? Zo ja, op welke wijze past dat 
binnen het goedgekeurde bodemsaneringsproject?
b) Mocht de OVAM voor die activiteit een toelating geven? Is het met andere woorden 
toegestaan dat de OVAM in de plaats treedt van de gemeente?
3. De OVAM motiveert haar beslissing deels door te verwijzen naar de financiële surplus 
voor het bedrijf SVK nv, indien zij de personenwagens tijdelijk kunnen stockeren op 
een ander, verontreinigd, terrein wegens plaatsgebrek op het huidige terrein. De 
inkomsten zouden kunnen dienen voor de latere sanering van het terrein Buizenakker.
a) SVK vraagt om personenwagens tijdelijk te stockeren op het terrein Buizenakker 
wegens plaatsgebrek op het huidige terrein.
Op welke wijze kan het bedrijf SVK nv inkomsten genereren uit het stockeren van 
personenwagens op een ander perceel?
b) Gaat het om het verplaatsen van bedrijfseigen personenwagens (personeel, eigen 
voertuigenpark enzovoort) of om het verplaatsen/uitbreiden van een economische 
activiteit (bijvoorbeeld verhuur, parking) of het vrijwaren van een economische 
activiteit op het bestaande terrein door de eigen personen- en bedrijfswagens te 
verplaatsen naar het perceel Buizenakker? Op basis van welke regelgeving is de 
OVAM bevoegd om daarvoor - een vergunningsplichtige activiteit - toelating te 
geven?
c) Is de motivatie ‘bijkomende inkomsten genereren’ een kwalitatieve 
beoordelingsparameter voor een vergunningsplichtige activiteit?
d) De OVAM geeft in haar besluit aan dat een substantieel deel van de inkomsten 
aangewend zal worden voor de uitvoering van de latere bodemsaneringswerken op 
het deelterrein Buizenakker.
i. Werd daarvoor een overeenkomst afgesloten tussen de OVAM en SVK nv 
waarin bepaald werd hoe groot het substantiële deel moet zijn?
ii. Welke garantie heeft de OVAM dat een deel van de inkomsten ook effectief 
aangewend zal worden voor de sanering van het perceel Buizenakker? Worden 
de inkomsten bijvoorbeeld deels gestort op een geblokkeerde rekening?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 390 van 28 februari 2024
van JOHAN DANEN
1. Het gaat om het stockeren van wagens die in gebruik zijn. 
2. a) De activiteit ‘stockeren van voertuigen’ is niet opgenomen in een goedgekeurd 
bodemsaneringsproject.
b) De Openbare Vlaamse Afvalstoffenmaatschappij (OVAM) levert op basis van een 
ingediend bodemsaneringsproject vergunningen af voor het uitvoeren van 
bodemsaneringswerken. Die vergunningen gelden als omgevingsvergunningen. Het 
stockeren van voertuigen wordt niet beschouwd als een bodemsaneringstechniek. 
De OVAM heeft hier geen toestemming voor gegeven en is dus ook niet in de plaats 
getreden van de gemeente. Doordat de activiteit al gaande was, kon de OVAM 
aannemen dat deze nevenactiviteit toegelaten werd. Het gewoonlijk gebruiken van 
een grond voor het opslaan van of parkeren van personenwagens kan 
vergunningsplichtig zijn conform de VCRO maar deze activiteit is binnen de Vlarem 
niet vergunningsplichtig. 
3. a) Hierover heeft de OVAM geen gegevens.
b) Het gaat over het verplaatsen van een bestaande activiteit. De OVAM heeft geen 
vergunning verleend voor het stockeren van voertuigen. De OVAM heeft op voorstel 
van de erkende bodemsaneringsdeskundige middels een besluit 
voorzorgsmaatregelen een omgevingsvergunning verleend voor het inrichten van 
het terrein Buizenakker en dit met de bedoeling om mens en milieu te beschermen 
als op dat terreindeel wagens worden gestockeerd. De activiteit ‘stockeren van 
wagens’ was reeds in uitvoering op andere delen van de fabriekssite van SVK maar 
diende wegens plaatsgebrek verplaatst te worden.
c) Het genereren van bijkomende inkomsten is geen kwalitatieve 
beoordelingsparameter voor vergunningsplichtige activiteiten.
d) De OVAM heeft geen vergunning verleend voor het stockeren van voertuigen.
i. Neen
ii. Via de bodemsaneringsdeskundige is dit door SVK per mail bevestigd aan de 
OVAM. De inkomsten worden niet gestort op een geblokkeerde rekening.
