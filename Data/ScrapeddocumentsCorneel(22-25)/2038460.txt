title: Centra algemeen welzijnswerk (CAW's) - Subsidiëring
thema: Welzijn en Gezin
pdf link: https://docs.vlaamsparlement.be/pfile?id=2038460
thema link: https://www.vlaamsparlement.be/parlementaire-documenten/schriftelijke-vragen/1798969
SCHRIFTELIJKE VRAAG
nr. 219
van KATJA VERHEYEN
datum: 26 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Centra algemeen welzijnswerk (CAW’s)  -  Subsidiëring
De Vlaamse overheid ondersteunt via diverse kanalen de verschillende centra algemeen 
welzijnswerk. Die ondersteuning kan verschillende vormen aannemen. De CAW’s 
ontvangen zowel op structurele basis als op ad-hocbasis subsidies. Sommige subsidies 
worden toegekend op basis van forfaitaire bedragen, desgevallend bepaald via specifieke 
regelgeving, andere worden dan weer bepaald op basis van concreet bepaalde kosten. 
CAW’s worden in een aantal gevallen rechtstreeks vanuit de Vlaamse overheid 
gesubsidieerd, in een aantal gevallen loopt de subsidiëring onrechtstreeks, bijvoorbeeld 
via een andere gesubsidieerde partner in een samenwerkingsverband. Naast die subsidies 
vanuit de Vlaamse overheid ontvangen de CAW’s ook nog subsidies vanuit andere 
overheden en genereren zij ook zelf een aantal inkomsten.
1. Kan de minister een overzicht geven van de vanuit haar bevoegdheden toegekende 
subsidies aan de CAW’s voor de jaren 2020 tot en met 2023? Graag uitgesplitst per 
CAW en met aanduiding of het gaat om een structurele dan wel eenmalige/tijdelijke 
subsidie en met opgave van hoe het bedrag bepaald is (forfaitair bedrag conform 
regelgeving of op basis van een specifieke kostenraming). Wanneer het gaat om 
forfaitaire bedragen, dan graag ook een overzicht van hoe het subsidiebedrag bepaald 
is en op basis van welke regelgeving de subsidie wordt toegekend.
2. Wanneer de subsidies toelaten om reserve op te bouwen, dan graag per CAW en per 
onderscheiden subsidie een overzicht van de opgebouwde reserves ten laste van elk 
van de subsidies.
3. Heeft de minister ook inzicht in de eigen inkomsten die de CAW’s boeken voor de 
gesubsidieerde activiteiten? Wordt voor dienstverlening, gesubsidieerd door de 
Vlaamse overheid, ook nog een kostprijs doorgerekend aan de gebruikers van die 
dienstverlening?
4. Gelet op de verschillende subsidiestromen, die nauw lijken aan te sluiten, hoe wordt 
de dubbele subsidiëring van dezelfde activiteiten voorkomen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 219 van 26 januari 2024 
van KATJA VERHEYEN
1. In de bijlage 1 vindt u een overzicht van de subsidies die werden toegekend aan de 
centra voor algemeen welzijnswerk. De reguliere subsidies worden berekend op basis 
van een subsidiebedrag per erkende VTE. Dit is zo opgenomen in het decreet en besluit 
van de Vlaamse Regering op het algemeen welzijnswerk.
De bisenveloppe is een subsidie ter uitvoering van het zesde Vlaams Intersectoraal 
Akkoord voor een toelage voor de koopkracht voor de personeelsleden die niet door 
de Vlaamse Gemeenschap of via de sociale maribel gefinancierd werden. De 
berekening is gebaseerd op een bedrag per VTE. 
De andere subsidies zijn ad hoc of projectsubsidies. 
2. In de bijlage 2 vindt u een overzicht van de reserves op de subsidies die de CAW 
hadden op 31/12/2022. De reserves die zijn opgebouwd vanuit de subsidie kunnen 
enkel aangewend worden voor de doelstelling waarvoor de subsidie ontvangen werd. 
Ook investeringskosten in het kader van noodzakelijke infrastructuur vallen hier onder.
3. Het hulpaanbod van de CAW is altijd gratis. Enkel als het CAW onkosten maakt in 
opdracht en in samenspraak met de cliënt (bv. versturen van een aangetekende 
zending), kan het deze onkosten doorrekenen aan de cliënt. De verrekening van deze 
onkosten moet op een transparante wijze gebeuren. Voor residentiële opvang wordt 
gewerkt met een dagprijs die wordt doorgerekend aan de cliënt om de kosten van o.a. 
huisvesting, maaltijden en nutsvoorzieningen te dekken.
4. Bij de afrekening van de subsidies van de erkende CAW is één van de documenten van 
het financieel verslag de resultatenrekening, uitgesplitst per activiteitencentrum. In dit 
document wordt een activiteitencentrum gevormd per subsidie met een specifiek doel. 
Op die manier worden alle kosten en opbrengsten verdeeld over een 
activiteitencentrum en is dubbele subsidiëring onmogelijk, omdat elke kost en 
opbrengst maar aan één activiteitencentrum kan worden toegewezen.
 
BIJLAGEN
1.Overzicht van de subsidies die werden toegekend aan de centra voor algemeen 
welzijnswerk
2.Overzicht van de reserves op de subsidies die de CAW hadden op 31/12/2022
