title: World Health Assembly van de Wereldgezondheidsorganisatie (WHO) - Overleg en standpunt
thema: Buitenlands beleid
Europese instellingen
Gezondheid
pdf link: https://docs.vlaamsparlement.be/pfile?id=2027140
thema link: https://www.vlaamsparlement.be/parlementaire-documenten/schriftelijke-vragen/1786927
SCHRIFTELIJKE VRAAG
nr. 82
van CHRIS JANSSENS
datum: 11 december 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
World Health Assembly van de Wereldgezondheidsorganisatie (WHO)  -  Overleg en 
standpunt
Van 21 tot 30 mei 2023 werd in Genève de jaarlijkse vergadering van de 
Wereldgezondheidsorganisatie georganiseerd, de World Health Assembly (WHA). Tijdens 
die editie werd onderhandeld over het pandemieverdrag en de aangepaste Internationale 
Gezondheidsregeling (IGR). De Belgische delegatie op de World Health Assembly bestond 
uit leden van de permanente vertegenwoordiging van België bij de Verenigde Naties (VN) 
in Genève, de dienst Internationale Betrekkingen van de federale overheidsdienst (FOD) 
Volksgezondheid, de Algemene Afvaardiging Wallonie-Bruxelles bij de VN in Genève en het 
Departement Kanselarij en Buitenlandse Zaken Vlaanderen. 
België neemt, net als andere lidstaten, deel aan EU-coördinatievergaderingen waar tot een 
EU-standpunt wordt gekomen. Dat standpunt wordt volgens de afgesproken praktische 
richtlijnen verdedigd. De Europese Commissie voert het woord over EU-bevoegdheden en 
het voorzitterschap van de Raad van de Europese Unie voert het woord voor de nationale 
bevoegdheden. Voor de gemengde bevoegdheden wordt afgesproken of de Europese 
Commissie dan wel het voorzitterschap het woord voert, afhankelijk van het zwaartepunt 
van de betrokken gemengde bevoegdheden. 
Uit het antwoord van de federale minister van Volksgezondheid op vragen in de Kamer 
blijkt dat de laatste onderhandelingstekst voor het pandemieverdrag op 22 mei werd 
gepubliceerd. Die werd recent voor een eerste keer besproken tijdens de vijfde 
Intergovernmental Negotiating Body meeting. De volgende bespreking, INB 6, zal 
plaatsvinden van 18 tot 22 juli 2024. Of bepaalde artikelen al dan niet bindend zijn, zal 
afhangen van, ten eerste, de collectieve wens van de lidstaten van de WHO en, ten tweede, 
de juridische basis van het verdrag in de WHO-constitutie. Deze basis moet nog worden 
vastgesteld door de lidstaten. 
Als het verdrag wordt aangenomen onder artikel 19 van de WHO-grondwet, moet een land 
dat verdrag eerst ratificeren voor het van kracht kan worden voor het betrokken land. Het 
gaat dus eigenlijk over een opt-in. Als het instrument onder artikel 21 wordt aangenomen, 
wordt het meteen van kracht voor alle WHO-lidstaten, tenzij een land expliciet aangeeft 
daarmee niet akkoord te gaan. Dan is er sprake van een opt-out. De Internationale 
Gezondheidsregeling werd in 2005 aangenomen op basis van artikel 21 van de WHO-
grondwet. 
Onderhandelingen over de herziening van de IGR zijn volgens de federale minister van 
Volksgezondheid nog steeds bezig. De World Health Assembly zal in 2024 de 
amendementen aannemen waarover alle partijen het eens zijn. Het is volgens de minister 
dus te vroeg om de impact van de geamendeerde IGR in te schatten. Voor de twee 
processen nam België, net als de andere EU-lidstaten, deel aan de EU-
coördinatievergadering waar tot een EU-standpunt wordt gekomen. 
Er is ook de kwestie van de financiering van de WHO. België heeft volgens de federale 
minister van Volksgezondheid 26.790.000 euro bijgedragen in het huidige biënnium 2022-
2023. Dat bedrag bestaat uit een kleine 8 miljoen verplichte bijdrage en ongeveer 19 
miljoen vrijwillige bijdrage. Op de World Health Assembly van 2022 hebben lidstaten zich 
echter akkoord verklaard met een geleidelijke verhoging van de verplichte bijdrage, zodat 
de verplichte bijdrage 50 % uitmaakt van het basisbudget van de WHO tegen ten laatste 
2030- 2031. Om deze redenen zullen de verplichte bijdragen van België voor het biënnium 
2024-2025 stijgen tot ongeveer 9,4 miljoen euro. Er circuleren echter plannen die zouden 
leiden tot een aanzienlijke versterking van de WHO, waarbij het IGR en het 
pandemieverdrag zouden leiden tot een uitbouw van een grote bureaucratie die miljarden 
zou kosten en dus ook zou leiden tot een forse verhoging van de bijdrage.
1. Kan de minister meedelen op welke vergaderingen de Vlaamse overheid (het 
Departement Kanselarij en Buitenlandse Zaken, …) vertegenwoordigd was en heeft 
deelgenomen aan besprekingen? 
2. Welke standpunten werden door de Vlaamse overheid ingenomen over het 
pandemieverdrag en de aangepaste Internationale Gezondheidsregeling, onder meer 
op de World Health Assembly? Graag vermelding van het standpunt en wanneer en 
waar het werd ingenomen. 
3. Werden deze standpunten overlegd binnen de Vlaamse Regering of met de Vlaamse 
minister bevoegd voor Volksgezondheid? Welke diensten of instanties werden 
desgevallend nog betrokken of werd om advies gevraagd in verband met de 
voorbereiding van de Vlaamse standpunten? 
4. Was er een consensus met het federale niveau en de Franstaligen over de ingenomen 
standpunten? Zo niet, waarin waren er verschillen van mening en welk standpunt werd 
finaal ingenomen door België? 
5. Wat is het standpunt van de Vlaamse Regering (of welk standpunt wordt ingenomen) 
over de kwestie van de bindende artikels en de uitbreiding van de macht van de WHO 
(waarbij de WHO bijvoorbeeld internationale noodsituaties kan afkondigen en in 
verband daarmee zelfs bindende maatregelen kan opleggen rond reisbeperkingen, 
quarantaine of vaccinatie)? Graag toelichting.
6. Kan de minister meedelen welk standpunt de Vlaamse Regering heeft ingenomen of 
zal innemen over het artikel van de WHO-grondwet waaronder het verdrag zal worden 
aangenomen: artikel 19 of artikel 21? 
7. Kan de minister meedelen wat het standpunt van de Vlaamse Regering is over de 
onderhandelingstekst? Welke zaken van de tekst dienen volgens de Vlaamse Regering 
nog geamendeerd te worden? Zijn die standpunten al overlegd binnen België en zo ja, 
wat is daarvan het resultaat? 
8. Kan de minister meedelen over welke informatie de regering beschikt over de verdere 
procedure? 
9. Gaat er vanuit Vlaanderen een financiering naar de WHO? Hoeveel en welke 
engagementen zijn ter zake desgevallend nog aangegaan? 
10. Welke andere initiatieven neemt de regering nog in dit verband?
Deze vraag werd gesteld aan de ministers Jan Jambon (82), Hilde Crevits (142).
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
GECOÖRDINEERD ANTWOORD
op vraag nr. 82 van 11 december 2023
van CHRIS JANSSENS
1. In onderstaande  tabel vindt u een overzicht van de overlegmomenten die 
plaatsvonden in Brussel voor het bepalen van de Belgische positie t.a.v. het 
pandemie-instrument.
 
Datum Vergadering: Categorie + doelstelling
16/12/2021 Ambtelijke Werkgroep Internationaal Gezondheidsbeheer voor de 
debriefing over de Speciale Sessie van de 
Wereldgezondheidsassemblee (WHA) voor de opstart van de 
werkzaamheden rond het pandemie-instrument (PI) en de analyse 
van de eerste voorstellen van aanpassing van de Internationale 
Gezondheidsregels (IHR).
22/04/2022 Ambtelijke intrafederaal overleg voor de voorbereiding van de 
eerste positiebepaling van België t.a.v. een PI.
26/04/2022 COORMULTI-WHO voor de bespreking van het ontwerp van eerste 
positiebepaling van België t.a.v. een PI en de aanpassing van de 
Internationale Gezondheidsregels van 2005 (IHR). 
28/04/2022 Dit ontwerp werd ingevolge de commentaren aangepast en via e-
coormulti rondgestuurd ter validatie. Vlaanderen heeft de 
stilteprocedure doorbroken omdat onze gevraagde wijzigingen 
onvoldoende waren opgenomen. 
29/04/2022 Tweede E-COORMULTI-WHO voor de verdere aanpassing van de 
eerste positiebepaling van België t.a.v. een PI.
27/06/2022 Ambtelijke Werkgroep Internationaal Gezondheidsbeheer voor de 
analyse van de EU-bijdrage voor basiscomponenten van een PI en 
van het door het Secretariaat van de Intergovermental Negiotiating 
Body (INB) voorgestelde structuur van het instrument.
28/11/2022 Ambtelijke Werkgroep Internationaal Gezondheidsbeheer voor een 
analyse van het zgn. zero-ontwerp van PI.
14/02/2023 COORMULTI-WHO voor de bespreking van het zgn. zero-ontwerp 
van PI.
30/05/2023 Vlaamse IKW m.b.t. het eerste-ontwerp van het PI. 
16/06/2023 Intrafederale gezondheids-IKW : voorbereiding van de 
positiebepaling t.a.v. het eerste ontwerp van het PI.
21/06/2023 Vlaamse IKW m.b.t. het eerste ontwerp van PI, ook ter 
voorbereiding van de IMC Volksgezondheid van 28 juni 2023. 
28/06/2023 Interministeriële Conferentie Volksgezondheid waar het ontwerp 
van tweede positiebepaling t.a.v. het PI op niveau van de ministers 
van Volksgezondheid werd goedgekeurd.
12/07/2023 COORMULTI-WHO m.b.t. de positiebepaling van België t.a.v. het PI. 
Dit ontwerp werd ingevolge de commentaren aangepast en via e-
coormulti rondgestuurd ter validatie op 14 juli 2023. 
Aan de COORMULTI vergaderingen nemen, naast vertegenwoordigers van mijn 
kabinet en van het kabinet-Crevits, vertegenwoordigers van het Departement 
Kanselarij en Buitenlandse Zaken en het Departement Zorg deel. Het Departement 
Zorg en het Departement Kanselarij en Buitenlandse Zaken nemen ook deel aan de 
Werkgroep Internationaal Gezondheidsbeheer. 
De Interkabinettenwerkgroepen (IKW’s) variëren van samenstelling, maar er zijn 
steevast vertegenwoordigers van mijn kabinet en dat van minister Crevits bij 
betrokken. De kabinetten van de andere viceminister-presidenten worden voor de 
Vlaamse IKW’s fysiek en voor de intrafederale IKW’s en de COORMULTI’s per mail 
geïnformeerd en bevraagd over de in te nemen standpunten, zodoende de Vlaamse 
positie steeds gevalideerd is. 
Via de Diplomatiek Vertegenwoordiger van Vlaanderen bij de Verenigde Naties in 
Genève volgen we de onderhandelingen in Genève verder op. De EU leidt de 
onderhandelingen op basis van EU-coördinatie onder de lidstaten in Genève. 
2. Vooreerst, willen we er graag op wijzen dat het niet correct is om nu reeds te spreken 
over een ‘pandemieverdrag’ aangezien het nog niet bepaald is welke vorm dit zal 
aannemen. Om die reden wordt dit momenteel met CA+ aangeduid. Wat staat voor: 
Convention, agreement or other international instrument.
Volgens de geldende intra-Belgische regels bij de standpuntbepaling binnen 
multilaterale organisaties, werd het Belgisch standpunt eerst intrafederaal vastgesteld 
binnen het kader van een COORMULTI. 
Belangrijk hierbij is te vermelden dat de Europese Commissie in maart 2022 een 
mandaat heeft gekregen heeft om in naam van de lidstaten te onderhandelen over 
aangelegenheden die tot haar exclusieve bevoegdheid behoren of aangelegenheden 
die gemengde bevoegdheid betreffen tussen de Europese Commissie en de lidstaten. 
Voor de aangelegenheden die tot de nationale (in ons land vaak regionale) 
bevoegdheid behoren, probeert de EU in de mate van het mogelijke met één stem te 
spreken. Om de positionering vorm te geven, vinden EU-coördinaties plaats in 
Genève. Het zijn voornamelijk de Europese Commissie en het Voorzitterschap van de 
Raad van de EU die de posities van de EU-lidstaten meedelen in de VN-cenakels. 
Individuele lidstaten voeren, algemeen gesproken, niet het woord of beperken zich tot 
het bevestigen van het EU-standpunt. 
De Vlaamse overheid benadrukte volgende aandachtspunten binnen de coormulti-
vergaderingen: 
•De principes van subsidiariteit, proportionaliteit en soevereiniteit; 
•De noodzaak om het subnationale niveau consequent te betrekken en te 
ondersteunen bij het ontwikkelen en uitvoeren van beleid in het kader van 
pandemische preventie, paraatheid en reactie (PPPR);
•Het belang van gezondheidspromotie en -preventie als factor van weerbaarheid 
tegen (de impact van) pandemieën binnen de algemene bevolking en van 
uitgesproken aandacht voor preventie van overdracht  van dier op mens en van 
een verdere uitbraak;
•Het is belangrijk om eerst tot een gemeenschappelijke definitie van het begrip 
pandemie te komen. Dit is immers essentieel om de correcte reikwijdte van het 
pandemie-instrument vast te stellen en om in te kunnen schatten of men onder de 
Internationale Gezondheidsregels bijvoorbeeld ook verder moet differentiëren 
naar een lager alarmniveau met een beperktere geografische uitwerking of met 
minder belastende maatregelen. Ook voorwaarden m.b.t. de vaststelling van een 
dergelijke pandemie of epidemie moeten hierbij aan bod komen;
•Het pandemie-instrument moet duidelijke bepalingen bevatten waarin 
mechanismen voor monitoring, naleving en verantwoording door de lidstaten 
worden beschreven;
•Belang van efficiëntie in het algemeen. Vlaanderen steunde de oproep van de EU 
voor het in kaart brengen van bestaande netwerken. We zijn waakzaam voor de 
creatie van een grote complexiteit door de oprichting van nieuwe organen. 
•Er is coherentie en eenvoud nodig op het vlak van financiering. Daarbij moet de 
internationale gemeenschap terugvallen op reeds bestaande fondsen, zoals het 
recent door de Wereldbank opgerichte Pandemiefonds (FIF) en het 
Crisisbeheersingsfonds binnen de WHO (CFE). Het oprichten van nieuwe fondsen 
moet vermeden worden. Vermijden dat een vermenigvuldiging van het aantal 
adviserende organen zich voordoet; 
•De discussies over eventuele tijdelijke onderbrekingen in de bescherming van 
intellectuele eigendom in de context van internationale handel in 
gezondheidstechnologie (de zgn. ‘TRIPS waiver’) en over alternatieve oplossingen 
hiervoor moeten in eerste instantie binnen de Wereldhandelsorganisatie (WTO) 
beslecht worden. De WHO en/of de onderhandelingen over het PI zijn niet de 
geschikte plaats;
•De structuur van het voorgestelde ‘Mondiale WHO – toeleverings- en logistieke 
netwerk voor pandemische technologie’ moet verder worden verduidelijkt. Dit 
netwerk kan enkel aanvaard worden als er een duidelijke complementariteit is met 
al bestaande globale en/of regionale logistieke netwerken;
•De oprichting van een wereldwijd compensatiemechanisme voor negatieve 
bijwerkingen van innovatieve pandemische vaccins moet zoveel mogelijk 
vermeden worden. Indien dergelijk mechanisme er zou komen, moet dit in elk 
geval op een correcte manier ontwikkeld en evenwichtig gefinancierd worden 
zodanig dat het de bedrijven niet zou tegenhouden om verder in 
vaccinontwikkeling te investeren; 
•Betreft het mechanisme voor uitwisseling van (informatie over) pathogen en 
daarvan afgeleide voordelen (PABS) heeft Vlaanderen erop gewezen dat het voor 
ons in eerste instantie belangrijk is om samen te werken met onze EU-partners en 
andere democratische landen. Mondiale gezondheidszekerheid scheppen en 
versterken om een pandemie efficiënt aan te pakken moet centraal staan bij een 
mechanisme voor uitwisseling. Verder moet het worden ingericht op een manier 
dat het bedrijven niet ontraadt, maar net motiveert.
•Vlaanderen is geen voorstander van de oprichting van een mondiale 
interventiezorgmacht. Vlaanderen is eerder voorstander van lokale 
capaciteitsontwikkeling.  
•Vlaanderen vraagt en steunt het versterken van gezondheidsgeletterheid bij de 
brede bevolking en het tegengaan van mis- en voornamelijk desinformatie. Dit 
moet tegelijkertijd wel gepaard gaan met het respecteren van de vrije 
meningsuiting. Het is niet de bedoeling dat de WHO censuur oplegt.
3. Deze standpunten werden gecoördineerd binnen de Vlaamse Regering. Dit gebeurde 
voornamelijk via consultatierondes per mail waarbij, naast de minister-president en de 
Vlaams minister van Volksgezondheid, ook alle viceminister-presidenten betrokken 
werden. Op 30 mei 2023 werd n.a.v. de eerste draft van het PI een IKW 
georganiseerd tussen raadgevers van de minister-president en van de viceminister-
presidenten. Op 21 juni werd hierover, en ter voorbereiding van de IMC 
Volksgezondheid van 28 juni 2023 een tweede IKW georganiseerd. Tijdens deze 
laatste IKW werd het Vlaams standpunt voor de hierboven vermelde, aansluitende 
vergaderingen van 28 juni 2023 en 12 juli 2023 definitief bepaald. 
De federale overheid heeft bij het begin van het proces een ambtelijke werkgroep voor 
de technische voorbereiding van de standpunten t.a.v. het pandemie-instrument, de 
Werkgroep Internationaal Gezondheidsbeheer, opgericht. Naast experten van de 
deelstaten werd ook een expert van het Instituut voor Tropische Geneeskunde 
geconsulteerd. 
4. Algemeen gesproken verliep het overleg in een constructieve sfeer. De nuances per 
entiteit werden openlijk besproken en via dialoog kwam men voor de meeste 
bepalingen tot een Belgisch standpunt. Betreffende de bepalingen waar er geen 
consensus binnen coormulti werd gevonden, wordt door België geen positie 
ingenomen.
5. Op grond van artikel 12 van de Internationale Gezondheidsregeling (IHR, 2005) kan 
de Directeur-Generaal van de WHO vandaag reeds bepalen om, op basis van o.a. het 
advies van het crisiscomité van experts, een publieke gezondheidscrisis van algemeen 
belang (PHEIC - Public Health Emergency of International Concern) af te kondigen. 
Aangezien sommige lidstaten geneigd zijn om eventuele uitbraken op hun grondgebied 
om politieke of economische redenen te verdoezelen, is het probleem hier eerder een 
te grote afhankelijkheid van formele overheidsbronnen vanuit getroffen lidstaten in 
plaats van een grotere beoordelingsautonomie door de WHO.
De mogelijkheid creëren tot het afkondigen van een intermediair alarmniveau door de 
algemene of betrokken regionale directeur van de WHO, zoals voorgesteld in de 
amendementen voor de internationale gezondheidsregels, kan de bereidheid tot 
transparantie bij de lidstaten verhogen. De beschermende aanbevelingen zouden in 
deze situatie immers meer gefaseerd of in beperktere ruimte kunnen worden 
geformuleerd. 
Bij dit alles is het belangrijk te onderstrepen dat de maatregen die de WHO als 
normatieve en technisch adviserende organisatie voorstelt, steeds enkel als 
aanbevelingen naar de lidstaten toe geformuleerd zullen worden. De lidstaten zullen 
die dus altijd naast zich neer kunnen leggen of slechts gedeeltelijk kunnen uitvoeren. 
Iedere lidstaat beslist uiteindelijk ook zelf  of ze al dan niet partij bij het toekomstig 
pandemie-instrument wenst te worden of om de amendementen op de internationale 
gezondheidsregels al dan niet te aanvaarden. Een lidstaat kan zich, mits het in acht 
nemen van een beperkte opzeggingstermijn (het huidig voorstel is één jaar na 
notificatie), ook steeds terugtrekken uit dit toekomstig instrument of deze 
gezondheidsregels. 
Daarenboven werd reeds aangegeven dat Vlaanderen samen met heel wat andere 
statelijke actoren steevast aandringt op het respecteren en het expliciet vernoemen 
van de principes van soevereiniteit, proportionaliteit en subsidiariteit. In het 
pandemie-instrument zal er dan ook een artikel worden opgenomen dat wijst op de 
steeds geldende soevereiniteit van de lidstaten bij de uitvoering ervan.
Tegelijk wens ik ook het belang van mondiale gezondheidszekerheid voor economische 
stabiliteit in de wereld te onderlijnen. Een goed geconcipieerd, geografisch breed 
aanvaard en evenwichtig instrument is in dit kader belangrijk. 
6. Op dit moment heerst binnen het Intergovernmental Negotiating Body (INB) de 
overtuiging dat artikel 19 het best houvast biedt om er het instrument onder aan te 
nemen. Tegelijk houdt de INB echter nog een slag om de arm om dit ook nog steeds 
onder artikel 21 te kunnen doen. De Vlaamse Regering deelt deze houding. Pas als 
duidelijker is geworden welke inhoud en welke vorm het instrument zal aannemen, 
kan een beslissing worden genomen over welk artikel de uiteindelijke voorkeur moet 
krijgen. Zoals reeds aangegeven is het nog niet bepaald welke vorm dit instrument zal 
aannemen. 
Als het pandemie-instrument aanvaard wordt onder artikel 19, komt het aan iedere 
lidstaat apart toe om al dan niet tot toetreding te beslissen. Indien België zou 
beslissen om partij te worden bij het pandemie-instrument, moet dit de geldende 
wetgevingsprocedures volgen en moet dit dus ter goedkeuring worden voorgelegd aan 
de betrokken parlementen. Bij de verdere ontwikkeling van het PI zal rekening worden 
gehouden met eventuele aangenomen moties vanuit dit Parlement.
Als het pandemie-instrument aanvaard wordt onder artikel 21, moet een lidstaat 
expliciet aan de WHO aangeven niet akkoord te gaan. Een lidstaat kan ook aangeven 
een gedeelte niet te aanvaarden. 
7. Het tweede ontwerp van de onderhandelingstekst, zoals voorbereid door het 
Secretariaat van de INB voor de zevende sessie, probeert de uiteenlopende 
standpunten van de groepen lidstaten op een correcte manier meer naar elkaar toe te 
brengen. De standpunten van de lidstaten zijn voornamelijk opgedeeld op basis van 
inkomensniveau. De Westers (georiënteerde) landen benadrukken vooral preventie, 
informatiedeling, bio-data deling, one-health benadering tegenover de Afrikaanse 
groep die voornamelijk hamert op respons bij het uitbreken van een pandemie en 
toegang tot vaccins en vaccintechnologie. Daarnaast proberen landen van de 
Afrikagroep en andere lage- en middeninkomenslanden de schuldendiscussie en 
patentendiscussie mee in het pandemie-akkoord op te nemen.
Er blijven nog een aantal discussiepunten die we graag wat meer richting onze 
onderhandelingspositie, uiteengezet in het antwoord op vraag twee, zien evolueren. 
De grootste overblijvende discussiepunten en onderdelen van de tekst zijn:
•De omgang van de met handel gerelateerde eigendomsrechten over de innovatieve 
gezondheidstechnologie;
•Het systeem voor de snelle en billijke verdeling van (genetische) informatie over de 
ziekteverwekkers en de daarvan afgeleide nieuwe gezondheidstechnologie.
8. Hieronder een overzicht van de toekomstige vergaderingen van de INB en de WGIHR. 
De vooropgestelde timing heeft als ambitie om een instrument voor te stellen tijdens 
de World Health Assembly (WHA) in mei 2024.  
Datum Vergadering Gezochte eindproducten
05-09/02/2024 7e vergadering van 
de Werkgroep voor 
de amendering van 
de IHR (WGIHR)- Verdere consensus over de 
amendementen op de IHR
19/02-01/03/2024 8ste vergadering van 
het INB en 
voortzetting van de 
redactiegroep- Vooruitgang voor een consensustekst 
voor het PI
- Voorbereiding van eindrapport voor 
de 77ste  Wereldgezondheids-
assemblee (WHA)
18-29/03/2024 9e vergadering van 
het INB en 
voortzetting van de 
redactiegroep- Consensustekst voor het PI
- Afronding van het verslag voor de 
77ste WHA
22-26/04/2024 
(tbc)8ste WGIHR - Consensus over de amendementen op 
de IHR
27/05-01/06/2024 77ste WHA - Aanname van het PI
- Aanname van de amendementen op 
de IHR
9. Voor de periode 2022-2025 ondersteunt Vlaanderen het ‘Speciaal Programma voor 
Onderzoek, Productontwikkeling en Onderzoekstraining rond Menselijke Voortplanting 
(HRP)’ van UNDP, UNFPA, Unicef, WHO en de Wereldbank. Het programma beoogt 
internationale wetenschappelijke en technische samenwerking op het vlak van de 
seksuele en reproductieve gezondheid en rechten, met specifieke aandacht voor lage- 
en middeninkomenslanden. Onderzoek rond seksuele reproductieve gezondheid en 
rechten, en verdere capaciteitsversterking staan centraal in de vierde 
landenstrategienota Vlaanderen – Mozambique. De subsidie bedraagt 750.000 euro 
per jaar. 
10. De Vlaamse Regering zal op korte termijn geen initiatieven nemen. 
