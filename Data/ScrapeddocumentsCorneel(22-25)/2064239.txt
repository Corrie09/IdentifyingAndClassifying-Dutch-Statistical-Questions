title: Onroerenderfgoedrichtplan Doel - Stand van zaken
thema: Onroerend erfgoed
pdf link: https://docs.vlaamsparlement.be/pfile?id=2064239
thema link: https://www.vlaamsparlement.be/parlementaire-documenten/schriftelijke-vragen/1822925
SCHRIFTELIJKE VRAAG
nr. 260
van MANUELA VAN WERDE
datum: 24 april 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Onroerenderfgoedrichtplan Doel  -  Stand van zaken
De toekomst van het polderdorp is niet langer meer onzeker, er is een toekomst zelfs al 
breidt de haven van Antwerpen uit. Het dorp zal worden geïntegreerd in een 
onroerenderfgoedrichtplan, de gemeente Beveren zal een projectnota opmaken met een 
toekomstvisie voor het erfgoed van Doel en de omliggende historische polders. Op 16 
november 2023 antwoordde de minister op mijn vraag om uitleg (nr. 311) dat de 
projectnota in volle rapportagefase was. In januari 2024 zou het onderzoeksrapport 
definitief worden goedgekeurd, na feedback van de verschillende partners.
Rond deze tijd zou er ook een visie zijn uitgewerkt die ter goedkeuring aan de partners 
zou worden voorgelegd, een belangrijke horde in het lijvige dossier, zei de minister. Verder 
las ik op de site van Herita dat er eind 2023 een restauratievisie voor het Hooghuis 
is ingediend bij het agentschap Onroerend Erfgoed. In augustus 2024 zou er kunnen 
worden gestart met de restauratie van het historische pand.
1. Kan de minister een stand van zaken geven in het dossier? Werd het onderzoeksrapport 
voor het onroerenderfgoedrichtplan goedgekeurd? Wat zijn de volgende stappen in het 
traject?
2. Is de visie intussen uitgewerkt en goedgekeurd? Zo ja, kan de minister ze in grote 
lijnen toelichten?
3. Wat het Hooghuis betreft, is de restauratievisie goedgekeurd door het agentschap? En 
zou de timing van augustus 2024 gehaald kunnen worden?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 260 van 24 april 2024
van MANUELA VAN WERDE
1. Het afwerken van het onderzoeksrapport heeft meer tijd in beslag genomen dan 
voorzien. Dat heeft te maken met het detailniveau van de inventarisaties, het 
accorderen met de lopende planvorming en het verwerken van de inzichten uit de 
werksessies. Tevens zijn concrete aanbevelingen uitgewerkt in functie van de visie. Het 
volledige document is op 8 maart bezorgd aan de klankbordgroep ter nazicht. De 
opmerkingen werden op de klankbordgroep van 22 april besproken. Verwerking van de 
opmerkingen is voorzien ten laatste tegen eind mei. Het onderzoeksrapport zal dan 
samen met de visie ter formele goedkeuring worden voorgelegd aan de partners. Dit 
strookt met de oorspronkelijk voorziene planning, waarbij eind juni was vooropgesteld 
voor afronding van het onroerenderfgoedrichtplan.
2. De ambities zetten in op de verschillende cultuurhistorische waarden in het gebied en 
de mogelijkheden om deze te integreren in lopende en toekomstige planvorming. Het 
gaat om de kenmerkende indeling van de polders met extra aandacht voor de dijken en 
kreken als structurerende elementen. De geologische en archeologische 
ontstaansgeschiedenis vormt een brug met de bestaande en nieuwe getijdengebieden. 
Het talrijk aanwezig militair erfgoed is dan weer een troef in de recreatieve ontsluiting. 
De inventaris en waardering van de aanwezige hoeves, schuren en dijkgehuchten wordt 
als aanknopingspunt genomen voor gerichte acties en afwegingen in functie van behoud 
en ontwikkeling. Wat het dorp Doel betreft: daarvoor wordt de visie in eerste plaats 
uitgewerkt in de werkgroep Doel, een aparte opdracht getrokken door het departement 
MOW. Het onroerenderfgoedrichtplan geeft wel krijtlijnen voor de omgang met de 
belangrijke historische elementen. Zo is een screening van de gebouwen gebeurd met 
een classificatie en concrete aanbevelingen. Daarnaast zijn er al heel concrete afspraken 
in het Verbond, die in de ambities overgenomen worden. Omdat het meeste erfgoed in 
het gebied niet beschermd is, worden mogelijkheden onderzocht om eigenaars te 
ondersteunen. Daarbij wordt in eerste plaats gekeken naar advisering, een lerend 
netwerk, een aangepast planologisch kader of lokale initiatieven. Een verdere 
verankering van een selectie van de erfgoedwaarden in het gebied, zowel vanuit het 
instrumentarium vanuit het Onroerenderfgoeddecreet als via planologische 
instrumenten zal worden bekeken. Wel is duidelijk dat door de planologische context de 
erkenning van het gebied als een erfgoedlandschap door de opmaak van een 
overkoepelend RUP een moeilijk haalbare kaart is.
3. Het agentschap Onroerend Erfgoed keurde het ontwerpdossier dat Herita opmaakte 
voor de cascorestauratie van het Hooghuis in Doel goed. Voor dit dossier is een subsidie 
van maximaal 1.469.000 euro gereserveerd in het kader van het Relanceplan ‘Vlaamse 
Veerkracht’. Herita heeft hiervoor al een architect aangesteld en de vooronderzoeken 
zijn afgerond. De opdracht voor de aanneming van de werken werd gepubliceerd en 
men voorziet de gunning van de werken begin juni 2024. De start van de 
restauratiewerken is dan voorzien in de tweede helft van augustus 2024.
