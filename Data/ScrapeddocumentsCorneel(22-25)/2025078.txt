title: N32 Torhoutse Steenweg - Trajectcontrole
thema: Mobiliteit en Verkeer
pdf link: https://docs.vlaamsparlement.be/pfile?id=2025078
thema link: https://www.vlaamsparlement.be/parlementaire-documenten/schriftelijke-vragen/1787067
SCHRIFTELIJKE VRAAG
nr. 383 
van ANNICK LAMBRECHT
datum: 12 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
N32 Torhoutse Steenweg  -  Trajectcontrole
Op een overleg tussen het Agentschap Wegen en Verkeer (AWV) en de lokale politie van 
Brugge werden twee scenario’s besproken met betrekking tot de trajectcontrole langs de 
N32 Torhoutse Steenweg en de inwerkingstelling ervan.
Scenario 1 omvatte de verplaatsing van het bestaande snelheidsportaal ter hoogte van 
kilometerpaal 3.7 (zone 50 kilometer per uur) naar kilometerpaal 4.2 (het begin van het 
snelheidsregime 70 kilometer per uur). Dat bracht mee dat er geen trajectcontrole meer 
aanwezig zou zijn op het wegtracé waar 50 kilometer per uur geldt, maar enkel nog op het 
wegtracé waar 70 kilometer per uur geldt en dat tot op het grondgebied van de politiezone 
Het Houtsche.
Scenario 2 omvatte de plaatsing van een bijkomend snelheidsportaal ter hoogte van 
kilometerpaal 4.2 (scheiding tussen zone 50 kilometer per uur en 70 kilometer per uur). 
De twee bestaande snelheidsportalen (kilometerpaal 3.7 en kilometerpaal 6.6) zouden 
behouden blijven waardoor er twee onderscheiden metingen uitgevoerd zouden kunnen 
worden, enerzijds binnen het wegtracé van 50 kilometer per uur en anderzijds binnen het 
wegtracé van 70 kilometer per uur.
Vanuit het stadbestuur werd duidelijk gecommuniceerd dat de voorkeur uitging naar 
scenario 2 en dat er niet akkoord werd gegaan met het voorstel van scenario 1. Scenario 
2 omvatte immers niet alleen een trajectcontrole over het volledige wegtracé, maar zorgde 
er ook voor dat de schoolomgeving binnen het wegtracé van 50 kilometer per uur mee 
werd opgenomen binnen de trajectcontrole. Het standpunt van het stadsbestuur werd door 
de lokale politie ter kennis gebracht aan AWV.
1. Volgt de minister de voorkeur van het stadsbestuur voor scenario 2? Zo niet, waarom 
niet?
2. Welke volgende stappen zullen door AWV ondernomen worden in dit dossier en wat is 
de timing daarvan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 383 van 12 december 2023
van ANNICK LAMBRECHT
1. Ja, ik volg de voorkeur van het stadsbestuur voor scenario 2.
2. De eerste stappen om de oplossing te realiseren, werden reeds genomen:
a) Okt-nov 2023: administratieve voorbereiding van het project
b) Plaatsbezoek op 13 december 2023
c) In januari 2024 worden de studiedossiers verwacht.
d) Daarna zal de opstart van de werken samen met de aannemer en de federale 
politie ingepland worden in functie van de technische haalbaarheid en de 
capaciteit op het AMS.
