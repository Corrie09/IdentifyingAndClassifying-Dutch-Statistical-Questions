title: Beleidsplan Ruimte Vlaanderen (BRV) - Uitvoering
thema: Ruimtelijke ordening
pdf link: https://docs.vlaamsparlement.be/pfile?id=2065313
thema link: https://www.vlaamsparlement.be/parlementaire-documenten/schriftelijke-vragen/1825940
SCHRIFTELIJKE VRAAG
nr. 539
van MIEKE SCHAUVLIEGE
datum: 3 mei 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Beleidsplan Ruimte Vlaanderen (BRV)  -  Uitvoering
In haar beleidsnota Omgeving van 8 november 2019 beloofde de minister om snel werk te 
maken van de uitvoering van het Beleidsplan Ruimte Vlaanderen. De minister deed daartoe 
een aantal beloftes:
1. een concretisering van de bouwshift, samen met de lokale besturen en in 
samenwerking met maatschappelijke actoren en burgers, met gerichte acties die 
deel uitmaken van de beleidskaders en waarbij verdere stappen gezet worden in 
het goedkeuren van het BRV;
2. identificatie van quick wins en snel concrete acties met daarin de engagementen 
van Vlaanderen, de andere besturen en de maatschappelijke belanghebbenden;
3. in 2020 zou de minister een set van ontwerpbeleidskaders met concrete acties 
voorleggen aan de Vlaamse Regering ter goedkeuring, in 2021 zou Vlaanderen dan 
over een eerste goedgekeurd Beleidsplan Ruimte beschikken;
4. een proactief en toekomstgericht aanbodbeheer voor niet-verweefbare en grote 
ondernemingen ontwikkelen; 
5. bekijken of het governancemodel van de brownfieldconvenant ook in andere 
complexe dossiers kan worden ingezet;
6. waar opportuniteiten en kansen zich aanbieden slecht gelegen juridisch aanbod 
neutraliseren, waarbij de Vlaamse overheid het goede voorbeeld geeft en slecht 
gelegen juridisch aanbod in eigendom neutraliseert;
7. in overleg gaan met openbare (lokale ) besturen, sociale 
huisvestingsmaatschappijen, publiekrechtelijke rechtspersonen,… om 
mogelijkheden te onderzoeken om slecht gelegen juridisch aanbod binnen hun 
portefeuille niet langer te ontwikkelen;
8. een creatief netwerk met voortrekkers binnen diverse sectoren in bedrijven, 
kennisinstellingen, middenveldorganisaties en overheden starten om samen 
beleidsvoorstellen te formuleren rond onder andere alternatieve woonvormen, 
mobiliteitsoplossingen, financierings- of investeringsmodellen, en samen met dit 
netwerk de uitdagingen versneld aanpakken.
1. Kan de minister voor elk van de hierboven opgesomde beloftes in haar beleidsnota 
Omgeving uit 2019 een gedetailleerd overzicht geven van de ondernomen acties en 
voorstellen die werden voorgelegd aan de Vlaamse Regering? 
2. Kan de minister, indien van toepassing, ook aangeven waarom gemaakte beloftes niet 
werden uitgevoerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 539 van 3 mei 2024
van MIEKE SCHAUVLIEGE
In uitvoering van de beleidsnota Omgeving zijn verschillende concrete acties uitgevoerd 
om de bouwshift op terrein te realiseren met de verschillende partners en actoren in het 
ruimtelijk beleid:
Punt 1. Een concretisering van de bouwshift. 
Enkele mijlpalen:
- Door middel van een decreet werd een stolp geplaatst over ca. 10.000 ha 
woonreservegebied, waardoor deze niet zomaar ontwikkelbaar zijn. Hiermee volgen 
we het advies van de Raad van State. 
- De Vlaamse Regering besliste middelen te voorzien via het Lokaal Bouwshiftfonds 
om lokale besturen te ondersteunen in geval van planschadedossiers als gevolg van 
gemeentelijke RUP’s die een harde bestemming omzetten naar een bouwvrije 
openruimtebestemming.
- Via een wijziging van de Vlaamse Codex Ruimtelijke Ordening (het zgn. 
“Verzameldecreet Omgeving”) werd het principe van de planologische compensatie 
ingeschreven, zodat netto geen harde bestemmingen kunnen bijkomen.
- Via regelgevende initiatieven werd een kader aangereikt voor een betere 
watertoets, door middel van de vaststelling van een set van 
overstromingsrisicokaarten en een nieuwe omzendbrief. 
- Door middel van tal van gewestelijke RUP’s worden overbodige of slecht gelegen 
harde bestemmingen, zoals woon- of industriegebieden, herbestemd naar 
openruimte (zie ook punt 6). Op die manier vrijwaart de Vlaamse Regering zowel 
bestaande bossen als overstromingszones van bebouwing. Recent bv. stelde de 
Vlaamse Regering op mijn initiatief nog het GRUP “Enclaves Hoge Kempen – fase 
1” voorlopig vast, waarbij het bedrijventerrein Op de Berg (60 ha) op termijn 
uitgedoofd wordt. 
- Op 31 mei 2024 duidde de Vlaamse Regering bovendien meer dan 700 ha definitief 
aan als watergevoelige openruimtegebied, met het oog op adviesvraag aan de Raad 
van State.
Punt 2. identificatie van quick wins en snel concrete acties met daarin de engagementen 
van Vlaanderen, de andere besturen en de maatschappelijke belanghebbenden;
- Mijn administratie zet actief in op het uitdragen van de inhoudelijke doelstellingen 
van het BRV via o.m. beleidsfora en het ontwikkelen van beleidsmatige 
handreikingen en online tools. Kennisdeling biedt zo houvast aan lokale en 
maatschappelijke actoren om met de BRV-uitdagingen zoals de bouwshift aan de 
slag te gaan.
- In een traject met pilootgemeenten kregen de eerste lokale ruimtelijke 
beleidsplannen een impuls en werd lokaal beleid ontwikkeld rond bijvoorbeeld het 
doorvertalen van de 10 ruimtelijke kernkwaliteiten en het toepassen van 
stedenbouwkundige lasten.
- Daarnaast wil ik ook de diverse oproepen in de sfeer van ontharding noemen die 
hebben geholpen een mindshift op het terrein in te zetten. 
- Met de bouwsector ging mijn administratie nauwe samenwerkingen aan met als 
doel om de uitrol van de bouwshift in de praktijk te versnellen. Zo loopt sinds 2019 
een samenwerkingsovereenkomst met het Netwerk Architecten Vlaanderen in het 
kader waarvan o.m. via voorbeeldreportages rond ruimtelijk rendement gewerkt 
wordt aan sensibilisering bij architecten. Ook leidt het structureel overleg van de 
Bouwagenda, met de koepelorganisaties van bouw- en vastgoedsector, tot 
actiegerichte samenwerkingen die de ambities van de bouwshift breder helpen 
verankeren. Het onderzoek rond de kostprijs van verdichting en het traject rond 
het vooroverleg zijn hier voorbeelden van. 
- Structurele samenwerkingsovereenkomsten zijn er verder vanuit mijn administratie 
met koepelorganisaties van professionals en maatschappelijke geledingen, zoals de 
Vlaamse Vereniging voor Ruimtelijke Planners, het Infopunt Publieke Ruimte en de 
Bond Beter Leefmilieu.
Punt 3. in 2020 zou de minister een set van ontwerpbeleidskaders met concrete acties 
voorleggen aan de Vlaamse Regering ter goedkeuring, in 2021 zou Vlaanderen 
dan over een eerste goedgekeurd Beleidsplan Ruimte beschikken;
- Er is veel voorbereidend werk gebeurd in de afgelopen legislatuur dat, jammer 
genoeg, niet geleid heeft tot een formeel goedgekeurd BRV, bestaande uit een 
strategische visie en een set van concrete beleidskaders.
Punt 4. een proactief en toekomstgericht aanbodbeheer voor niet-verweefbare en grote 
ondernemingen ontwikkelen; 
- Via de brownfieldcel werkt zowel OVAM als het departement Omgeving actief mee 
aan de herontwikkeling van verlaten en vervuilde bedrijfssites. Dit beidt op termijn 
nieuwe ruimte voor economische activiteiten, binnen bestaand ruimtebeslag.
- Het ruimtelijk beleid inzake niet-verweefbare en grote ondernemingen, wordt 
samen met mijn collega bevoegd voor economie, geoperationaliseerd. Dit vertaalde 
zich in een nauwe opvolging van bijvoorbeeld de herinrichting van de Ford Genk-
terreinen, maar ook bijvoorbeeld in het lerend netwerk bedrijventerreinen dat deze 
legislatuur werd opgezet, de handleiding voor (her)ontwikkeling van 
bedrijventerreinen, etc. 
- De Vlaams overheid biedt ook ondersteuning om een overkoepelende visie en 
daarop geënt uitgifteplan te laten opstellen, op maat en in nauwe samenwerking 
met deze steden en gemeenten en ontwikkelaars/beheerders.
- De ondersteuning voor de opmaak van een overkoepelende visie en uitgifteplan 
gebeurt door één van de vermelde externe dienstverleners , die door VLAIO via een 
raamovereenkomst werden aangesteld. De inhoud van het bestek vind je naast een 
algemeen begrippenkader onderaan bij de documenten. De offertes zullen een 
methodologische aanpak en bepaalde detailleringsgraad moeten voorzien, maar het 
bestek zal aansturen op varianten om een ‘op maat’ aanpak mogelijk te maken. Het 
is immers de bedoeling om op basis van de ingediende dossiers door lokale besturen 
een mini-competitie te organiseren. Daarbij leveren de twee studiebureaus een 
concrete offerte op basis van de aangeleverde informatie.
- In een ander spoor werd een oproep gelanceerd waarbij lokale besturen beroep 
kunnen doen op subsidies om het bovenlokaal uitgiftebeleid en ontwikkelde 
uitgifteplan in de praktijk te brengen. Dit zijn VLAIO-initiatieven waarbij de 
medewerkers van mijn departement Omgeving nauw betrokken worden. 
Punt 5. bekijken of het governancemodel van de brownfieldconvenant ook in andere 
complexe dossiers kan worden ingezet;
- Het idee om de operationele winsten en voordelen uit de ‘brownfield-benadering’ 
ook te kunnen toepassen op andere projecten zoals bijvoorbeeld complexe 
verdichtingsprojecten leeft al langer. Ook de studie uit 2022 naar de kostprijs van 
Verdichting in Vlaanderen die ik liet uitschrijven, geeft dat als één van de vele 
concrete aanbevelingen. Het idee wordt nu verder uitgewerkt onder de werktitel 
“verdichtingsconvenant”. Allicht zal de volgende Vlaamse regering hier dan 
operationeel mee aan de slag kunnen. 
 
Punt 6. waar opportuniteiten en kansen zich aanbieden slecht gelegen juridisch aanbod 
neutraliseren, waarbij de Vlaamse overheid het goede voorbeeld geeft en slecht 
gelegen juridisch aanbod neutraliseert;
- In de periode tussen 2019 en 2024 werd, door middel van enkele gewestelijke 
RUPs, netto meer dan 365 ha harde bestemmingen definitief geschrapt en 
vervangen door een penruimtebestemming. Nog eens 100 ha werd voorlopig 
aangeduid.
- Op 31 mei 2024 duidde de Vlaamse Regering bovendien meer dan 700 ha definitief 
aan als watergevoelige openruimtegebied, met het oog op adviesvraag aan de Raad 
van State.
Punt 7. in overleg gaan met openbare (lokale) besturen, sociale 
huisvestingsmaatschappijen, publiekrechtelijke rechtspersonen, … om 
mogelijkheden te onderzoeken om slecht gelegen juridisch aanbod binnen hun 
portefeuille niet langer te ontwikkelen;
- Op basis van een eerste inschatting van de grootteorde van de oppervlakte aan 
woon(reserve)gebieden die in eigendom zijn van sociale woonorganisaties en die 
volgens een gewestelijke analyse conform BRV-criteria (niet) geschikt zijn voor 
bebouwing, is een overleg doorgegaan tussen het departement Omgeving, het 
agentschap Wonen in Vlaanderen en de VMSW. Ook vijf pilootgemeenten schoven 
mee aan tafel. In dit traject bouwden de deelnemers kennis op rond de manieren 
waarop met slecht gelegen juridisch aanbod omgegaan kan worden (bv 
herbestemmen, herschikken, ruiloperatie). De betrokken gemeenten zijn hiermee 
nu verder aan de slag.
Punt 8. een creatief netwerk met voortrekkers binnen diverse sectoren in bedrijven, 
kennisinstellingen, middenveldorganisaties en overheden starten om samen 
beleidsvoorstellen te formuleren rond onder andere alternatieve woonvormen, 
mobiliteitsoplossingen, financierings- of investeringsmodellen, en samen met dit 
netwerk de uitdagingen versneld aanpakken.
- Door in te zetten op een actief belanghebbendenmanagement bouwt mijn 
administratie aan netwerken met voortrekkers en met strategische partners zoals 
koepelorganisaties en verenigingen die een brede stem vanuit de praktijk 
vertegenwoordigen. Ik noemde reeds het pilootnetwerk BRV in het kader waarvan 
gemeenten pionieren rond de implementatie van de BRV-doelstellingen in de lokale 
beleidspraktijk. Zij vormen een belangrijk klankbord in de Vlaamse beleidstrajecten 
die gaan over de aanpak van de omgevingsuitdagingen. Mijn administratie 
onderhoudt structureel overleg met sleutelpartners om te zorgen voor afstemming 
van nieuw beleid en de ontwikkeling van oplossingen die aan praktijknoden 
tegemoet komen. Sleutelpartners zijn onder meer de provincies, de VVSG, 
koepelorganisaties van bouw- en vastgoedsector en vakverenigingen van 
architecten, ruimtelijke planners en milieuprofessionals.
- Met de transitieprioriteit Omgeving voor de Toekomst (in het kader van 4e Vlaamse 
Strategie Duurzame Ontwikkeling) brengt mijn administratie bovendien heel actief 
middenveld, overheden, bedrijven, financiële en kennisinstellingen samen om de 
krachten te bundelen rond een versnelde en vernieuwende aanpak van de 
omgevingsuitdagingen van de toekomst.
