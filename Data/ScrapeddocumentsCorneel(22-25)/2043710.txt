title: E-facturatie - Lokale besturen
thema: Financiën
Lokale overheden en Binnenlands bestuur
pdf link: https://docs.vlaamsparlement.be/pfile?id=2043710
thema link: https://www.vlaamsparlement.be/parlementaire-documenten/schriftelijke-vragen/1800220
SCHRIFTELIJKE VRAAG
nr. 133
van BRECHT WARNEZ
datum: 1 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
E-facturatie  -  Lokale besturen
Elektronisch factureren via ‘e-facturen’ heeft tal van voordelen. De doorlooptijden zijn 
gemiddeld tien dagen korter, er is minder risico op fouten door meer gestandaardiseerde 
informatie, er wordt sneller betaald … Vlaanderen zet daarom al jaren in op het 
ondersteunen van de uitrol van e-facturen. Sinds 1 april 2019 is men verplicht om 
elektronische facturen, die aan de Europese norm beantwoorden, als dusdanig te 
ontvangen en te verwerken.
Gelieve de gevraagde gegevens in een Excel-bestand weer te geven.
Dit is een update op mijn eerdere schriftelijke vraag nr. 185 van 9 februari 2023.
1. Beschikt de minister over het aantal inkomende facturaties die gebeuren via e-facturen 
bij de lokale besturen? 
a) Graag een oplijsting per gemeente en per provincie voor de inkomende e-facturen 
in 2023.
b) Kan de minister deze aantallen zetten tegenover het totale aantal facturen?
2. Beschikt de minister momenteel al over het aantal uitgaande facturaties die gebeuren 
via e-facturen bij de lokale besturen? Graag voor 2023 een oplijsting per gemeente en 
per provincie.
3. Kansen en bedreigingen.
a) Wat zijn volgens de minister op vandaag de succesfactoren bij het Vlaamse e-
invoicingproject?
b) Hoe evalueert de minister de effecten van het KB van 9 maart 2022 waardoor e-
facturatie veralgemeend gebruikt wordt bij alle lokale overheden?
c) Welke kansen kunnen meer benut worden? Wat zijn de hinderpalen die een 
ruimere toepassing beletten?
4. Hoe evalueert de minister het federale e-invoicingportaal Mercurius?
5. Is de minister van plan nieuwe initiatieven te nemen op dit vlak? Zo ja, welke 
initiatieven is de minister voornemens te nemen?
6. Hoe evalueert de minister het gebruik van e-facturen bij de lokale besturen? Zal de 
minister initiatieven nemen om die nog meer aan te moedigen? Zo ja, welke 
initiatieven is de minister voornemens te nemen?
Deze vraag werd gesteld aan de ministers Gwendolyn Rutten (133), Matthias Diependaele 
(171).
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
GECOÖRDINEERD ANTWOORD 
op vraag nr. 133 van 1 februari 2024
van BRECHT WARNEZ
Het Vlaams e-invoicingproject, dat behoorde tot de bevoegdheid van minister-president 
Jambon, is eind 2021 afgerond. Het streefdoel van 80% e-facturen binnen de Vlaamse 
overheid werd behaald, wat aantoont dat e-invoicing ingebed is in de operationele 
processen. Hierdoor kon de projectwerking worden afgerond en maakt e-facturatie deel uit 
van de ‘business as usual’.
De diensten van de minister-president Jambon en minister Diependaele bezorgden 
informatie om een antwoord te geven op de gestelde vragen.
1. Als bijlage een lijst met op MAGDA e-invoicing aangesloten lokale overheden in 
Vlaanderen. Per provincie en per gemeente wordt de trafiek weergegeven. Deze trafiek 
betreft de inkomende e-facturen. In- en uitgaande facturen bij e-facturatie verwijzen 
immers naar erg verschillende processen en vragen een aparte projectaanpak.
Onze diensten beschikken niet over het totaal aantal facturen van lokale besturen. Het 
is dus niet mogelijk om het aantal inkomende e-facturen uit te zetten tegenover het 
totaal aantal facturen.
2. Zoals we in het antwoord op uw vorige vraag reeds aangaven, is er bij MAGDA geen 
informatie bekend over alle uitgaande e-facturen van de lokale besturen. Het gebruik 
van dienstverleners in de markt betekent immers dat deze dienstverleners hun eigen 
kanalen (access punten e-invoicing) kunnen gebruiken. Informatie van deze private 
dienstverleners is niet beschikbaar.
3. a) Het Vlaamse e-invoicingproject werd afgerond in 2021, bijgevolg zijn de 
succesfactoren niet gewijzigd ten opzichte van uw vorige vraag: 
•De beslissing van de Vlaamse Regering van 16 december 2016 om e-facturatie 
naar de Vlaamse overheid te verplichten vanaf 1 januari 2017 was de 
belangrijkste succesfactor voor het Vlaamse project,
•De centrale aansturing van het project over de verschillende financiële systemen 
heen was een tweede succesfactor,
•De derde succesfactor was zonder twijfel de samenwerking van de (Vlaamse) 
overheid met de private markt van boekhoud- en softwarepakketten,
•De vierde succesfactor is de ondersteuning van de Vlaamse instellingen door 
het agentschap Digitaal Vlaanderen (MAGDA-team) in nauwe samenwerking 
met het federale niveau (FOD BOSA Mercuriusteam).
b) Binnen de Vlaamse overheid gold de verplichting voor bedrijven om e-facturen te 
versturen reeds vanaf 1 januari 2017, zoals in het antwoord hierboven vermeld. Met 
het KB van 9 maart 2022 heeft de federale wetgever uitvoering gegeven aan de 
bepalingen rond elektronische facturering die waren opgenomen in de wet van 7 april 
2019. Het KB verplicht ondernemers om hun facturen elektronisch te versturen naar 
alle aanbesteders en voorziet in een gespreide inwerkingtreding. Het KB legt dus op 
een gefaseerde wijze e-facturatie op aan de ondernemingen:
• vanaf 1 november 2022 voor de overheidsopdrachten boven de Europese 
publicatiedrempel,
• vanaf 1 mei 2023 voor de opdrachten met een geraamde waarde boven de 
30.000€,
• tot slot vanaf 1 maart 2024 voor de opdrachten boven de 3.000€ (zoals 
gewijzigd door het KB van 4 september 2023)
Het KB heeft tot gevolg dat de verplichting die door de Vlaamse Regering reeds in 
2017 werd ingevoerd nu ook wordt opgelegd aan de leveranciers van alle andere 
aanbesteders. Dit zorgt ervoor dat de voordelen van e-facturatie wijder verspreid 
worden en leidt tot een grotere uniformiteit in het facturatieproces wat een positieve 
zaak is. Het aantal inkomende facturen van de bij MAGDA e-invoicing aangesloten 
lokale overheden in 2023 (930.251 inkomende facturen) toont alvast een forse 
stijging ten opzichte van 2022 (562.770 inkomende facturen).
c) Alle lokale besturen hebben technisch de mogelijkheid om e-facturen te ontvangen: 
• Via een actieve connectie op MAGDA-e-invoicing.
• Indien het lokaal bestuur niet over een actieve connectie beschikt, is een back 
up van de e-facturen beschikbaar via het Mercuriusplatform. 
Het implementeren van e-invoicing is een arbeidsintensief proces: het financieel 
systeem moet e-facturen kunnen ontvangen, de interne aankoop- en 
facturatieprocessen moeten worden geoptimaliseerd, en de leveranciers moeten 
worden geïnformeerd, gesensibiliseerd en begeleid. De Vlaamse overheid heeft lokale 
besturen reeds ondersteund door in overleg te gaan met de eigenaars van de 
financiële systemen die door de lokale besturen worden gebruikt. Daarnaast werden 
de lokale besturen geïnformeerd en gesensibiliseerd door middel van 
informatiesessies en opleidingen. U vindt de informatie, webinars en 
opleidingssessies terug op de website van de Vlaamse overheid.
4. Mercurius is de federale digitale postkamer van in- en uitgaande facturen van 
overheidsinstellingen. De meeste Vlaamse instellingen zijn verbonden via Digitaal 
Vlaanderen (het MAGDA-platform) met Mercurius. Er is een zeer goede samenwerking 
met het Mercuriusteam van de FOD BOSA. Vlaamse instellingen kunnen ingeval van 
technische problemen steeds terecht bij het MAGDA- of Mercuriusteam. Het 
Mercuriusteam houdt Digitaal Vlaanderen voortdurend op de hoogte van nieuwe 
evoluties, zowel technisch als juridisch. 
Het Mercurius platform laat ondernemers die zelf nog niet klaar zijn om hun facturen 
elektronisch te versturen toe om deze manueel in te geven. Dit is uiteraard een 
basisoplossing en het is dan ook aanbevolen om een e-facturatietoepassing die aansluit 
op het Peppol-model te gebruiken. Er zijn intussen tal van facturatiepakketten op de 
markt beschikbaar, ook voor bedrijven met kleine factuurvolumes.
5-6.Het Vlaamse e-invoicingsproject werd afgerond in 2021, maar alle informatie over het 
juridische kader, de oplossingen voor e-facturatie in functie van het type boekhouding 
van een leverancier, ‘wie wanneer te contacteren waarvoor’, en bijzondere informatie 
voor lokale overheden staat nog steeds vermeld op de website van de Vlaamse 
overheid. 
Op technisch vlak zijn alle lokale overheden klaar om e-facturen te ontvangen en te 
verzenden. 
Het regelgevend kader voor e-invoicing heeft met het KB van 9 maart 2022 zijn 
volledige uitvoering gekregen. De inwerkingtreding van de verplichting voor 
opdrachten boven de 3.000€ op 1 maart 2024 zorgt voor een veralgemeende 
toepassing. Het komt toe aan elk lokaal bestuur om de naleving van deze verplichting 
door hun leveranciers op te volgen. 
Vanuit onze bevoegdheden zijn geen bijkomende initiatieven gepland.
BIJLAGE
VBS lokale besturen 2023
