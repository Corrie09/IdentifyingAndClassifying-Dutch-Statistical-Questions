title: RSV-vaccinatie voor volwassenen - Advies
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2015966
thema link: https://www.vlaamsparlement.be/parlementaire-documenten/schriftelijke-vragen/1780427
SCHRIFTELIJKE VRAAG
nr. 109
van ELKE SLEURS
datum: 16 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
RSV-vaccinatie voor volwassenen  -  Advies
De Vlaamse overheid onderbouwt haar vaccinatiebeleid op basis van de adviezen van de 
Hoge Gezondheidsraad. Daarnaast kijkt ze ook naar de Vlaamse Vaccinatiekoepel om de 
uitrol ervan te ontwikkelen. Via vraag om uitleg nr. 3417 van 19 september 2023 zijn we 
te weten gekomen dat de implementatie van het nieuwe RSV-vaccin niet voor dit jaar zal 
zijn. Arexvy (GSK) is een vaccin dat is goedgekeurd voor volwassenen van 60 jaar of ouder. 
(RSV: Respiratory Syncytial Virus)
Recent werd er daarover een aanbeveling gedaan voor de risicogroepen die gevaccineerd 
zouden moeten worden tegen RSV. Men is van oordeel dat op individuele basis een RSV-
vaccinatie aangeboden kan worden aan risicopatiënten die ouder zijn dan 60 jaar met 
minimaal één risicofactor op ernstige RSV-ziekte. De aanbevolen dosis is een enkele IM-
injectie. Met het oog op de pre-covidseizoensgebondenheid van RSV, zijn 
september/oktober dan de voorkeursmaanden voor vaccinatie.
De wetenschap staat niet stil. Ook Pfizer en Moderna zullen in de loop van dit jaar en 
volgend jaar hun RSV-vaccin op de markt brengen. Nu de Hoge Gezondheidsraad een 
aanbeveling heeft geformuleerd kan de Vlaamse overheid dit traject verder aanvatten.
1. Heeft de minister zicht op het traject dat de Vlaamse Vaccinatiekoepel nog zal 
doorlopen? Wanneer zullen zij dit dossier agenderen? Welke afspraken heeft de 
minister met hen gemaakt? Hoe zal het aanbod naar de woonzorgcentra en de mensen 
thuis eruit zien? Zal het vaccin al dan niet gratis zijn of terugbetaald worden? Graag 
wat toelichting.
2. Op welke termijn zal de Vlaamse Vaccinatiekoepel een advies formuleren over de uitrol 
van de RSV-vaccinatie voor volwassenen? Zal men wachten op de goedkeuring van de 
twee nieuwe RSV-vaccins die pas in het najaar en volgend jaar op de markt zullen 
komen?
3. Wat de uitrol zelf betreft, zullen de eerstelijnszones met de huisartsen, de CRA-artsen, 
en thuisverpleegkundigen op kop allicht hun meerwaarde nog eens bewijzen. (CRA: 
coördinerend en raadgevend arts)
Zal men de apothekers ook hier inschakelen, aangezien de RSV-vaccinatie parallel 
loopt met de COVID-19-vaccinatie en de griepvaccinatie? Of hoe ziet de minister dat?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 109 van 16 november 2023
van ELKE SLEURS
1. Vooreerst wil ik corrigeren dat bij het tot stand komen van het Vlaams vaccinatiebeleid 
het wetenschappelijk advies van de Hoge Gezondheidsraad slechts één element is. 
Daarnaast zijn er immers nog andere belangrijke elementen, zoals de implementatie, 
de gezondheidseconomische evaluatie, ….   
  
De Hoge Gezondheidsraad geeft wetenschappelijke adviezen over doelgroepen 
waarvoor vaccinatie al dan niet aanbevolen wordt, het vaccinatieschema, de timing 
enz. Op dit moment is er één RSV vaccin op de Belgische markt (Arexvy®) dat een 
indicatie heeft voor vaccinatie van (oudere) volwassenen. Het huidig advies (HGR 
9725) van de Hoge Gezondheidsraad concludeert dat de RSV vaccinatie op 
individuele basis aangeboden kan worden aan risicopatiënten van ouder dan 60 jaar 
met minimaal één risicofactor op ernstige RSV-ziekte. 
Het betreft dus een aanbeveling waarbij de beslissing tot toediening genomen moet 
worden tussen de individuele patiënt en de behandelend arts. In deze context kan de 
producent een terugbetalingsaanvraag  indienen bij het RIZIV. 
2. De Vlaamse Vaccinatiekoepel geeft adviezen rond implementatie, voor vaccins die 
universeel aangeboden zijn bijv. voor de hele bevolking of specifieke leeftijds- of 
doelgroepen. Omdat er geen advies van de Hoge Gezondheidsraad in die richting is, 
wordt ook geen uitrol voorbereid.
3. Zie het antwoord op vraag 2.
