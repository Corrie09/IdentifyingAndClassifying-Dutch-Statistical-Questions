title: Hulplijn 1712 - Oproepen, steun en promotie
thema: Welzijn en Gezin
pdf link: https://docs.vlaamsparlement.be/pfile?id=2011899
thema link: https://www.vlaamsparlement.be/parlementaire-documenten/schriftelijke-vragen/1774299
SCHRIFTELIJKE VRAAG
nr. 69
van VERA JANS
datum: 23 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Hulplijn 1712  -  Oproepen, steun en promotie
1712 is de Vlaamse hulplijn voor misbruik, kindermisbruik en huiselijk geweld. Ervaren 
medewerkers van de centra algemeen welzijnswerk (CAW’s) staan dagelijks paraat om een 
antwoord te bieden op vragen of een luisterend oor te bieden, en dat doen ze telefonisch, 
via mail of via chat.
1. Hoeveel personen hebben contact opgenomen met 1712 in 2020, in 2021, in 2022 en 
2023 tot op heden? Graag opgedeeld per provincie. 
2. Zijn er bijzondere evoluties op te merken? 
3. Wat is de top 10 van de meest voorkomende onderwerpen? Indien mogelijk, graag 
een overzicht per provincie. 
4. Zijn er bijzondere evoluties op te merken? 
5. Hoeveel overheidssteun (bedragen en vormen) ging er naar de hulplijn 1712 in 2022 
en 2023 tot op heden? Indien mogelijk, gaag een overzicht per provincie. 
6. Op welke manier wordt het nummer 1712 bekendgemaakt? Graag een overzicht per 
doelgroep met bijbehorende kosten. 
7. Welke initiatieven plant de minister om het nummer 1712 meer ruchtbaarheid te 
geven?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 69 van 23 oktober 2023
van VERA JANS
Vooraleer ik een antwoord bied op uw vragen, wil ik nog toevoegen dat de hulplijn bemenst 
wordt door zowel medewerkers van CAW als medewerkers van VK (Vertrouwenscentrum 
Kindermishandeling). 
1. Voor de cijfers van 2020 tot en met 2022 verwijs ik u graag door naar de jaarverslagen 
van 1712 die u kan terugvinden op de website ( 1712 Hulplijn geweld, misbruik en 
kindermishandeling). De cijfers van 2023 zijn nog niet beschikbaar. 
2. De hulplijn krijgt elk jaar meer oproepen, wat betekent dat er meer mensen met een 
hulpvraag over geweld de weg naar de hulplijn vinden. De investeringen in het 
versterken van de externe bekendheid van 1712 en de uitbreiding van het 
hulpverleningsaanbod werpt dus vruchten af. Wat ook opvalt is dat de hulplijn 1712 
beduidend meer oproepen krijgt over seksueel grensoverschrijdend gedrag, meer 
oproepen van slachtoffers van geweld, meer oproepen van minderjarigen en jongeren 
en meer oproepen over extrafamiliaal geweld, dus geweld buiten de familiale context.  
3. Ook die cijfers kunt u online terugvinden in het recentste jaarverslag (2022) van de 
hulplijn. Er zijn geen beduidende verschillen tussen de provincies als het gaat over de 
meest voorkomende onderwerpen. 
Hierna gaat de top 10 van meest voorkomende geweldsthema’s waarover 1712 een 
oproep krijgt. 1712 maakt een onderscheid tussen geweldsthema’s en anderzijds 
geweldsvormen: 
Geweldsthema (cijfers oproepen 2022) 
1. Kindermishandeling (55%) 
2. Partnergeweld (16%) 
3. Extrafamiliaal geweld tussen volwassenen (5%) 
4. Intrafamiliaal geweld tussen volwassenen (4%) 
5. Scheidingsproblematiek (4%) 
6. Geweld tussen minderjarigen (3%)  
7. Ouderenmis(be)handeling (60+) (2%) 
8. Oudermishandeling (ouders) (2%) 
9. Verwerkingsproblematiek (2%) 
10. Stalking (1%) 
 
Geweldsvormen (cijfers oproepen 2022) 
Emotioneel geweld (42%) 
Lichamelijk geweld (20%) 
Seksueel Geweld (19%) 
Emotionele verwaarlozing (10%) 
Lichamelijke verwaarlozing (7%) 
Economisch geweld (2%) 
4. Zoals hierboven al aangegeven, registreert 1712 bij elke oproep de belangrijkste vorm 
van geweld aangegeven door de oproeper. Hoewel mensen geweld vaak associëren 
met lichamelijk of seksueel geweld, is emotioneel geweld bij 4 op de 10 oproepen de 
belangrijkste vorm van geweld. Er is ook een grote toename van het aantal oproepen 
over seksueel geweld. Waarbij dit vijf jaar geleden over ongeveer 1 op de 10 oproepen 
ging bij de hulplijn gaat dit vandaag de dag over ongeveer 1 op de 5 oproepen.  
5. - Telefonische- en mailhulpverlening is opgenomen in de subsidie-enveloppe van 
CAW/VK. De initiële basissubsidies was destijds bij de oprichting van de hulplijn 1,2 
VTE (0,6 voor zowel CAW en VK) per 1712-team, maar is nu moeilijk uit te drukken 
en verschilt ook per 1712-team. De financiering van de CAW is een enveloppe-
financiering voor hun totaliteit van opdrachten. Met uitzondering van de opdrachten 
buiten programmatie verbinden we dus geen specifieke budgetten aan specifieke 
begeleidingsopdrachten, maar is het aan de CAW om die keuzes te maken in functie 
van noden en behoeften in hun regio. De financiering van VK is analoog aan die van 
CAW, waardoor er geen eenduidig bedrag gekoppeld kan worden aan de werking 
binnen 1712. Sinds 2019 wordt CAW Oost-Brabant bijkomend erkend voor 3,5 VTE 
en dit voor de aansturing en coördinatie van 1712. CAW Oost-Brabant organiseert 
met deze middelen ook de chat-hulpverlening van 1712 voor heel Vlaanderen en 
Brussel.
- Aan CAW Oost-Brabant werd in 2022 een projectsubsidie van €100.000 voorzien 
voor het opzetten van een jaarlijkse communicatiecampagne (Campagne op 100 
bussen en trams van De Lijn genaamd ‘Veilig Thuis’).   
- Ook binnen het crisis- en investeringsplan Jeugdhulp krijgt hulplijn 1712 extra 
middelen. CAW Oost-Brabant krijgt een werkingsbudget van €30.000 voor de 
installatie van een gemeenschappelijk Cloudtelefonie-systeem voor alle 1712-team 
die de telefonische permanentie van 1712 realiseren, om de bereikbaarheid te 
verhogen. Om de chat na seksueel geweld te blijven realiseren en bijkomend te 
versterken krijgen CAW Oost-Brabant en VK Brussel elk 1,9 VTE (266.337,66 euro 
voor CAW en 292.906,79 euro voor VK). 
- Daarnaast lopen er nog projectsubsidies die toegekend zijn met relance-middelen 
voor CAW Oost-Brabant, CAW Antwerpen, CAW Noord-West-Vlaanderen, CAW 
Oost-Vlaanderen, CAW Limburg waarbij elk CAW een bedrag toegekend krijgt van 
114 330,12 euro tot het jaar 2025.  
6. De kosten per communicatieve actie zijn moeilijk te geven. 1712 wordt namelijk 
bekendgemaakt via verschillende kanalen en via verschillende organisaties.  
Het afgelopen jaar voerde 1712 campagnes met betrekking tot de thematiek van 
huiselijk geweld, online en via bussen en trams van De Lijn, een campagne over de 
thematiek van kindermishandeling naar aanleiding van de laatste schooldag op 30 juni 
en de eerste schooldag. 1712 kwam verder uitgebreid in de media naar aanleiding van 
de documentaire ‘Godvergeten’ over seksueel misbruik in de kerk. 1712 zal opnieuw 
in de media komen naar aanleiding van De Warmste Week die dit jaar opgehangen 
wordt aan het thema ‘Opgroeien zonder Zorgen’. 
Voor een overzicht van alle campagnes en mediatieke acties van de afgelopen jaren 
verwijs ik graag naar de website van 1712. 
7. Het belang van de hulplijn is cruciaal, daarom wil ik blijven inzetten om de hulplijn 
1712 meer bekend te maken bij de burger. Naar aanleiding van De Warmste Week die 
dit jaar opgehangen wordt aan het thema ‘Opgroeien zonder Zorgen’ plant 1712 nog 
een aantal mediatieke initiatieven.  
Ik bekijk wat mogelijk is om bijkomende subsidies te geven voor het opzetten van een 
campagne over het thema siblinggeweld (geweld tussen broers en zussen onderling) 
in navolging van de uitzending van de docureeks ‘Als je eens wist’ over hetzelfde 
thema.  
De extra investeringen van het crisis- en investeringsplan Jeugdhulp worden jaarlijks 
in het voorjaar geëvalueerd op basis daarvan kunnen we de toekomst van de hulplijn 
nog verder afstemmen om zo laagdrempelig en toegankelijk mogelijk te zijn.  
