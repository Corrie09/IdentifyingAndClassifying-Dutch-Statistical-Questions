title: Rapport-Draghi - Evaluatie, belang van 'Industry first' en meer investeringen in onderzoek en ontwikkeling
thema: Economie
Europese instellingen
Wetenschap en Innovatie
pdf link: https://docs.vlaamsparlement.be/pfile?id=2086037
thema link: https://www.vlaamsparlement.be/parlementaire-documenten/schriftelijke-vragen/1836801
SCHRIFTELIJKE VRAAG
nr. 31
van KRISTOF SLAGMULDER
datum: 31 oktober 2024
aan MATTHIAS DIEPENDAELE 
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Rapport-Draghi  -   Evaluatie, belang van 'Industry first' en meer investeringen in 
onderzoek en ontwikkeling
Een nieuw rapport onder leiding van voormalig voorzitter van de Europese Centrale Bank 
Mario Draghi beschrijft de slechte concurrentiepositie van Europa en pleit voor de zoveelste 
‘Europese industriële strategie’. Het rapport roept op tot een ‘radicale verandering’, maar 
laat de heilige huisjes van de EU netjes overeind. Volgens Draghi moet de EU vasthouden 
aan haar klimaatagenda, maar tegelijk beweert hij de Europese concurrentiekracht te 
willen versterken. Dat lijkt haast onmogelijk. Terwijl de Europese burger en industrie 
zuchten onder hoge energieprijzen, blijft Brussel vasthouden aan een overgereguleerde 
klimaatagenda. 
In het rapport wordt ook o.a. benadrukt dat de industrie de laatste jaren onvoldoende 
heeft geïnvesteerd in baanbrekende technologieën en innovatie, wat essentieel is om 
concurrentiekracht en duurzaamheid op lange termijn te waarborgen. Het rapport roept 
vragen op over hoe we onze industriële sector kunnen versterken en bestendig voor de 
toekomst kunnen maken.
1. Hoe evalueert de Vlaamse Regering het rapport-Draghi in het algemeen en meer 
specifiek het deel waarin wordt aangedrongen op meer investeringen in onderzoek en 
ontwikkeling (O&O) om de industrie in Europa concurrentiëler te maken?
2. Welke concrete maatregelen overweegt de Vlaamse Regering om de investeringen in 
innovatie en baanbrekende technologieën in de Vlaamse industrie te stimuleren, 
eventueel in lijn met de aanbevelingen uit het rapport-Draghi? Welke concrete stappen 
werden daaromtrent al gezet?
3. Welke stappen worden genomen om de investeringen in O&O in Vlaanderen te 
verhogen en om de industrie te ondersteunen bij de overgang naar een innovatieve 
en duurzame economie? Welke concrete stappen werden daaromtrent al gezet?
4. Hoe zal de Vlaamse Regering het belang van een ‘industry first’-aanpak concreet 
ondersteunen en ervoor zorgen dat Vlaanderen zijn industriële basis versterkt? Welke 
concrete stappen werden daaromtrent al gezet?
5. Is er zicht op een samenwerking met andere Europese regio's of met de federale 
regering om eventuele nieuwe investeringen te coördineren en een maximaal effect te 
bereiken?
6. Met welke Europese regio’s zijn er al samenwerkingen om onze industrie te versterken? 
Welke parameters worden daar gebruikt om de samenwerking te evalueren? Welke 
moeilijkheden ervaren deze regio’s betreffende de problemen in de industriële sector?
Deze vraag werd gesteld aan de ministers Matthias Diependaele (31), Zuhal Demir 
(76)
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
GECOÖRDINEERD ANTWOORD 
op vraag nr. 31 van 31 oktober 2024
van KRISTOF SLAGMULDER
1. De Vlaamse Regering verwelkomt het rapport van Mario Draghi over de toekomst van 
het Europees concurrentievermogen en toont zich tevreden dat dit thema hoog op de 
Europese politieke agenda wordt geplaatst. Ik waardeer de diepgaande analyse van 
Mario Draghi en onderschrijf, samen met de volledige Vlaamse Regering, de boodschap 
van urgentie dat het rapport uitstraalt over de staat van de Europese industrie en ons 
concurrentievermogen. Met zijn 400 pagina’s aan waardevolle inzichten biedt het 
Draghi-rapport inspiratie voor verschillende beleidsniveaus in deze cruciale periode 
voor onze industrie. Op basis van deze bevindingen heeft de Vlaamse Regering, op mijn 
initiatief, inmiddels een standpuntbepaling geformuleerd, die publiek beschikbaar is 
voor raadpleging.
Onderzoek en innovatie (O&I) spelen een centrale rol in het rapport, waarbij dhr. 
Draghi dit terecht ziet als een van de belangrijkste drijfveren om het 
concurrentievermogen van de EU te versterken—een visie die ik volledig ondersteun. 
Ik vind het essentieel dat er in de EU fors (blijvend) geïnvesteerd wordt in onderzoek 
en innovatie (O&I) en onderschrijf het principe dat ook de Europese lidstaten meer en 
blijvend moeten investeren in onderzoek en ontwikkeling (O&O), namelijk 3% van het 
BBP. In Vlaanderen stellen we zelfs 5% voorop als ambitieuze doelstelling. Verder is 
het cruciaal om in Europese onderzoeks- en innovatieprogramma’s het 
excellentiebeginsel te handhaven, zodat kwaliteit en uitmuntendheid leidend blijven bij 
de selectie van onderzoeks- en innovatieprojecten. Tegelijkertijd moeten de 
administratieve procedures voor deelnemers aanzienlijk worden vereenvoudigd om de 
toegankelijkheid te verhogen en de aantrekkelijkheid van het Europese O&I-
programma te behouden. 
2. Voor de inspanningen met betrekking tot investeringen in innovatie verwijs ik naar het 
antwoord op vraag 3. Wat betreft de stappen die Vlaanderen heeft gezet om 
baanbrekende technologieën in de Vlaamse industrie te bevorderen, wil ik graag enkele 
belangrijke initiatieven toelichten. 
Om de Vlaamse basisindustrie te ondersteunen in de groene transitie en innovatieve 
klimaattechnologieën versneld ingang te doen vinden bij deze bedrijven, werd in de 
vorige legislatuur het pilootproject ‘bijpascontracten’ (of contracts for difference) 
opgestart. Op basis van de uitkomsten van de geplande evaluatie zal de Vlaamse 
Regering besluiten over de verdere uitvoering en toepassing van dit instrument. Er zal 
ook een benchmarkstudie worden opgestart die onderzoekt hoe onze buurlanden dit 
instrument inzetten. We onderzoeken in het bijzonder de steun voor grote projecten in 
onze havens met betrekking tot CO2-afvang met permanente opslag (CCS) en het 
gebruik van afgevangen CO2 (CCU), waarvoor de bijpascontracten als mogelijke 
ondersteuningsoptie worden bekeken. Daarnaast wordt ook het gebruik van industriële 
restwarmte onderzocht.
We zullen ook de Vlaamse waterstofstrategie actualiseren, met de ambitie een 
Europese koploper te worden in waterstoftechnologie, van de technologische 
ontwikkeling en productie tot de toepassing in duurzame sectoren. Waterstof is immers 
essentieel voor de klimaattransitie en biedt economische kansen voor duurzame groei.
Daarnaast richt de Vlaamse Regering zich op een digitaliseringsbeleid dat zowel de 
ontwikkeling als toepassing van technologie stimuleert. We zetten verder in op de 
beleidsplannen AI en Cybersecurity en ondersteunen bedrijven bij het ontwikkelen en 
lanceren van digitale producten of diensten. Daarnaast helpen we hen digitale 
technologieën te integreren. Met het programma digitale transformatie bevorderen we 
de digitale maturiteit van Vlaamse ondernemingen, vooral innovatievolgers, zodat zij 
goed voorbereid zijn op de toekomst in een sterk gedigitaliseerde economie.
We zullen blijven deelnemen aan de Important Projects of Common European Interest 
(IPCEIs) en de impact hiervan evalueren. Onze deelname richt zich op de onderwerpen 
die relevant zijn voor Vlaanderen en die waarde toevoegen aan onze regio.
Tot slot wil ik ook vermelden dat we imec ondersteunen bij het uitbouwen van een 
O&O-pilootlijn voor chiptechnologie in het kader van de European Chips Act, met een 
bijzondere focus op de valorisatie van deze technologie voor Vlaanderen. 
3. Ik beschouw onderzoek en innovatie als een cruciale sleutel om de industrie te 
ondersteunen bij de transitie naar een innovatieve en duurzame economie. Extra 
investeren in onderzoek & ontwikkeling vormt dan ook een prioriteit voor deze Vlaamse 
Regering. Ik herinner eraan dat Vlaanderen al sinds 2019 boven het Europese 
streefdoel van 3% O&O-intensiteit presteert. Cijfers uit 2022 tonen aan dat Vlaanderen 
met 11,6 miljard euro, 3,52% van het bbp besteedde aan onderzoek en ontwikkeling 
(O&O)1. Tijdens de afgelopen legislatuur klom Vlaanderen op het EU Regional 
Innovation Scoreboard van de 46e naar de 23e plaats—een mooie vooruitgang, maar 
de doelstelling om te behoren tot de top 5 van meest innovatieve kennisregio's is 
hiermee nog niet bereikt. Verdere vooruitgang op deze ranglijst vereist ook een focus 
op valorisatie en gerichte investeringen.
Ik verhoog de langetermijndoelstelling voor gezamenlijke O&O-investeringen naar 5% 
van het bbp, en streef ernaar om in de komende legislatuur de publieke bijdrage 
richting 1% te brengen. Met deze inzet wil ik Vlaanderen profileren in de wereldtop en 
zijn positie als innovatieleider op het EU Regional Innovation Scoreboard verder 
versterken. 
Om te verzekeren dat de Vlaamse industrie maximaal de vruchten kan plukken van het 
toonaangevende onderzoek dat gebeurt in Vlaanderen, waak ik erover dat die extra 
investeringen zich sterker vertalen in economische valorisatie. We zetten in op een 
innovatiebeleid dat de doelstellingen van het Vlaams industriebeleid ondersteunt. Net 
als in het Draghi-rapport staat het beleid inzake onderzoeksinfrastructuren in 
Vlaanderen hoog op de agenda. Vlaanderen blijft verder investeren in 
onderzoeksinfrastructuur en zal vanaf 2026 extra middelen voorzien om onze positie 
in lijn te houden met internationale ontwikkelingen. Binnen Vlaanderen stimuleren we 
verder de interactie en kruisbestuiving tussen de academische wereld en het 
bedrijfsleven. De unieke troeven van onze vier strategische onderzoekscentra 
(SOC’s)—imec, VIB, VITO en Flanders Make—worden verder ingezet om deze 
samenwerking en valorisatie te bevorderen, vooral voor Vlaamse ondernemingen en 
kmo’s in het bijzonder.
Voor Vlaanderen is er een sterkere koppeling nodig tussen onderzoeks- en innovatie-
infrastructuren om de kloof tussen de wetenschap en de markt te overbruggen. Daarom 
pleit ik op Europees niveau voor een Europese strategie om meer pan-Europese 
samenwerking te stimuleren en grensoverschrijdende infrastructuurnetwerken te 
creëren.
1 3% nota | Ecoom
Tot slot is het cruciaal om het investeringsecosysteem voor innovatieve bedrijven in 
Vlaanderen verder te versterken. Zowel in economisch gunstige als uitdagende tijden 
is er een voortdurende behoefte aan aanvullende financiering naast de private markt. 
PMV en LRM spelen hierin een centrale rol door onze innovatieve ondernemingen te 
ondersteunen en duurzame groei te stimuleren.
4. Ik verwijs naar de antwoorden op vragen 2 en 3, die deels al antwoord geven op vraag 
4. Daarnaast wil ik benadrukken dat deze Vlaamse Regering zich volledig inzet om de 
industrie te versterken en haar concurrentievermogen te vergroten. We erkennen de 
urgente noodzaak van een krachtig beleid gericht op productiviteitsgroei, 
verduurzaming, digitalisering en het vergroten van de autonomie van strategische 
sectoren. De uitdagingen van vandaag willen we ombuigen tot kansen. De groene 
transitie is zo’n voorbeeld van een actuele uitdaging die tegelijkertijd een opportuniteit 
vormt. Enerzijds werken we aan duurzamere productieprocessen in onze industrie, 
anderzijds ontstaan er economische groeimogelijkheden voor bedrijven die groene 
technologieën en producten ontwikkelen. Het is van groot belang dat we op beide 
terreinen stappen zetten. Daarom blijven we investeren in het coördinerende 
actieprogramma voor de industriële klimaattransitie, de Vlaamse Klimaatsprong.
Ook op Europees niveau staan belangrijke initiatieven in de steigers die onze industrie 
beïnvloeden en de Europese concurrentiekracht versterken. Ik verwijs dan 
voornamelijk naar de Clean Industrial Deal, de Industrial Decarbonisation Accelerator 
Act en de hervorming van het staatssteunkader, maar ook andere initiatieven zijn 
relevant. Vanuit Vlaanderen leveren we een actieve bijdrage aan de besluitvorming 
rond het Europese industriebeleid en pleiten we voor een krachtig beleid dat de 
internationale concurrentiepositie van onze industrie beschermt en het gelijk speelveld 
binnen de Europese interne markt waarborgt. In de standpuntbepaling van de Vlaamse 
Regering over het Draghi-rapport vragen we concreet aan de Europese Commissie om 
prioritair aan de slag te gaan met een aantal thema’s.
5. Vlaanderen zet sterk in op samenwerkingen en contacten, met specifieke aandacht voor 
de uitdagingen in de industrie.
Flanders Investment & Trade (FIT) werkt aan de opvolging van de eerste 
"industriemissie" naar Frankrijk, geleid door toenmalig Vlaams minister-president Jan 
Jambon in april 2024. Met 41 bedrijven en organisaties bezocht hij Lyon/Grenoble, 
Parijs en Rijsel. Op het programma stonden onder meer een bezoek aan de Franse 
innovatieclusters Axelera (chemie) en Techtera (textiel). Ook bedrijven met een sterke 
aanwezigheid in ons land, zoals voedingsgigant Danone, gistproducent Lesaffre (Algist 
Bruggeman) en retailer Decathlon, kregen bezoek. Daarnaast was er ook een 
ontmoeting gepland tussen de Vlaamse en Franse luchtvaartbedrijven en een 
rondetafelgesprek met CEO's van belangrijke Franse investeerders in Vlaanderen. De 
missie was bedoeld als verlengstuk van het "Toekomstpact voor de Vlaamse industrie", 
dat de Vlaamse regering samen met sectorfederaties Agoria, essenscia, Fedustria en 
Fevia heeft afgesloten en benadrukte de noodzaak van een sterke Europese industrie.
Ook tijdens het Staatsbezoek naar Frankrijk in oktober 2024 werd aandacht gegeven 
aan mogelijke samenwerkingen. Het bezoek startte met een ontmoeting in zeer 
beperkte kring met als onderwerp ‘De uitdagingen van de toekomst in de industrie in 
Europa’. Hier kregen een aantal bedrijven, waaronder het Vlaamse bedrijf Etex, de kans 
om in gesprek te gaan met de Franse Minister van Economie, Financiën en Industrie, 
dhr. Antoine Armand. Aansluitend vond een economisch forum plaats rond de 
decarbonisatie van bedrijven. Na een introducerend debat waar Yves Verschueren (CEO 
essenscia) aan deelnam, kreeg Jan de Nul samen met EDF Renewables de kans om te 
vertellen hoe ze als Belgisch-Franse partners hebben samengewerkt om het 
windmolenpark in Saint-Nazaire te bouwen. Het Vlaamse recyclagebedrijf Galloo deelde 
tijdens een panelgesprek zijn expertise in ecologische transitie. Verder werd een 
samenwerkingsovereenkomst (MOU) getekend tussen de Belgian Hydrogen Council en 
France Hydrogène, in aanwezigheid van ArcelorMittal. Het forum eindigde met een 
netwerklunch, waar Vlaamse en Franse bedrijven nieuwe contacten legden en 
Vlaanderen als economische speler onder de aandacht werd gebracht.
Op initiatief van Vlaanderen vond in april 2024 bovendien de eerste Leaders Meeting 
plaats, een bijeenkomst van Vlaanderen en negen andere innovatieve Europese regio’s: 
Auvergne-Rhône-Alpes, Baskenland, Baden-Württemberg, Catalonië, Hauts-de-France, 
Lombardije, Nedersaksen, Opper-Oostenrijk en Saksen. Met de ondertekening van een 
gezamenlijke verklaring werd een krachtig signaal gegeven aan de Europese Unie dat 
regio’s een belangrijke rol spelen en belangrijke hefbomen in handen hebben om 
mondiale uitdagingen aan te pakken. Vlaanderen wil hiermee dan ook de basis leggen 
voor een diepere samenwerking op lange termijn en dit binnen vijf strategische 
domeinen: het voorbereiden van kmo’s op de toekomst, Europese regio’s klaarstomen 
voor de digitale wereld, streven naar een duurzame transitie van de Europese regio’s, 
Europa voorbereiden voor mondiale concurrentie en Europese regio’s klaarmaken voor 
de jobs van de toekomst.
Op het gebied van investeringsbeleid is het belangrijk te onderstrepen dat er 
voortdurend sprake is van concurrentie tussen regio’s om investeringen in strategische 
sectoren aan te trekken. FIT speelt hierin een actieve rol door een gericht beleid te 
voeren dat zich richt op de ontwikkeling en inbedding van strategische technologieën.
Zoals eerder vermeld bij het antwoord op vraag 2, blijf ik inzetten op IPCEI-projecten 
(Important Projects of Common European Interest), waarbij intensieve pan-Europese 
samenwerking centraal staat. Voor een verder overzicht van lopende samenwerkingen, 
verwijs ik naar het antwoord op vraag 6.
6. Vlaanderen is een van de stichtende leden van Vanguard Initiative, een 
samenwerkingsverband tussen Europa’s meest geavanceerde industriële regio’s. Dit 
initiatief stimuleert industriële innovatie en bevordert Europese waardeketens door 
complementariteiten in regionale slimme specialisatiestrategieën optimaal te benutten. 
Op 8 mei 2024 lanceerde het Vanguard Initiative voor het eerst een oproep waardoor 
financiering van interregionale innovatieprojecten binnen het Vanguard Initiative 
mogelijk werd: de Vinnovate oproep 2024. Deze oproep richt zich op het versterken 
van interregionale samenwerking op het vlak van industriële innovatie in domeinen 
zoals bio-economie, duurzame en efficiënte productie, hoogperformante productie via 
3D-printing, energiegerelateerde toepassingen in maritieme omgevingen, 
nanotechnologie, AI, slimme gezondheid en waterstof. Binnen deze oproep financiert 
elke deelnemende regio de projectpartner uit de eigen regio. De betrokken regio’s zijn: 
Oost-Nederland, Zuid-Nederland, Norte, Wallonië, Vlaanderen, Noord-Oost-Roemenië, 
Galicië, Wales, Emilia-Romagna, Nedersaksen en Neder-Oostenrijk. Vinnovate streeft 
naar ondersteuning van interregionale innovatieprojecten gericht op bedrijfsgerichte 
samenwerking door co-financiering en co-investeringen te faciliteren, met als doel bij 
te dragen aan de versterking van de Europese industrie. De ingediende projecten 
dienen te voldoen aan de door het Vanguard Initiative opgestelde richtlijnen. Zo dient 
elk projectvoorstel bij te dragen aan minstens één van de volgende transities: een 
slimmere, duurzamere of meer autonome/minder afhankelijke industrie.
Specifiek in de halfgeleidersector hebben een aantal Europese regio’s zich verzameld 
in een alliantie genaamd de European Semiconductor Regions Alliance. Deze alliantie 
heeft als doel de Europese belangen in deze strategische sector te versterken. 
Vlaanderen is een van de stichtende leden van deze samenwerking.
Daarnaast onderhoudt Vlaanderen diverse bilaterale overeenkomsten met regio’s zoals 
Catalonië en neemt het actief deel aan het Interreg-programma, een EU-instrument 
voor cohesiebeleid dat grensoverschrijdende samenwerking bevordert. Via Interreg 
participeert Vlaanderen in verschillende programma’s die gericht zijn op het stimuleren 
van samenwerking tussen bedrijven, kennisinstellingen en overheden (o.a. France-
Wallonie-Flanders, Maas-Rijn (NL-BE-DE), Vlaanderen-Nederland).
