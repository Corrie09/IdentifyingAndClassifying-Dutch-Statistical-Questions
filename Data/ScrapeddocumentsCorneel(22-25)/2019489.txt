title: Bloedafnames PFAS - Beringen
thema: Gezondheid
pdf link: https://docs.vlaamsparlement.be/pfile?id=2019489
thema link: https://www.vlaamsparlement.be/parlementaire-documenten/schriftelijke-vragen/1783556
SCHRIFTELIJKE VRAAG
nr. 123
van HILÂL YALÇIN
datum: 30 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Bloedafnames PFAS  -  Beringen
De minister maakte op maandag 27 november bekend dat de bloedafnames naar PFAS 
uitgebreid worden naar verschillende plaatsen over heel Vlaanderen. Een van de al 
genoemde gemeenten is Beringen.
Eerder stelde ik al een vraag in de commissie Omgeving aan minister Demir naar aanleiding 
van de verhoogde concentraties aan dioxines in Beringen, gemeten door Toxicowatch in 
opdracht van de stad Beringen. Aangezien niet duidelijk is vanwaar die verhoogde 
concentraties komen, start de Vlaamse Milieumaatschappij een bronnenonderzoek op.
Midden november werd daarover een infovergadering voor de omwonenden georganiseerd. 
De uiteindelijke resultaten hebben we nog niet ontvangen.
Eerder formuleerde het Departement Zorg voor de sites in Vlaanderen waar sprake is van 
PFAS-verontreiniging op basis van bodemonderzoek een aantal voorzorgsmaatregelen die 
gelden binnen 100 meter van die terreinen: de zogenaamde no-regretmaatregelen. Ook 
die zijn van toepassing in Beringen.
1. Kan de minister meer informatie over het onderzoek geven? Welke concrete stappen 
zullen worden gezet? Kan de minister die chronologisch weergeven?
2. Op welke manier zal er worden geselecteerd? Zal dit at random gebeuren of kunnen 
Beringenaren die dat wensen zich aanmelden?
3. Welke rol ziet de minister voor de stad Beringen in dit verhaal? Op welke manier zal 
zij betrokken worden?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 123 van 30 november 2023
van HILÂL YALÇIN
1. Het onderzoek dat werd aangekondigd start met een vooronderzoek dat zal gedaan 
worden door VITO, PIH en Gezond Leven als partnerorganisatie Milieugezondheidszorg 
(PO-MGZ). Het vooronderzoek moet bepalen welke typegebieden en plaatsen aan bod 
zullen komen voor bloedonderzoek naar PFAS. 
De PO-MGZ zal dus een selectie en afbakening van de typegebieden maken en het 
wetenschappelijk onderzoek (bepaling aantal plaatsen per typegebied, aantal 
deelnemers, selectie van deelnemers, vragenlijsten,…) vorm geven. Typegebieden die 
zullen worden bekeken zijn onder andere de omgeving van brandweerkazernes, 
industriële sites, en buurten rond verbrandingsovens. Ronse (industriële site) en 
Beringen (verbrandingsoven) zijn voorbeelden die hierbij aan bod zullen komen. Het 
vooronderzoek wordt opgestart en uitgevoerd in 2024. Nadien zal het eigenlijke 
wetenschappelijke bloedonderzoek PFAS opgezet worden in de door het vooronderzoek 
bepaalde typegebieden. Hierbij zullen ook vragenlijsten worden afgenomen en zal een 
wetenschappelijke analyse van de resultaten gebeuren.
2. Op welke manier de deelnemers aan het wetenschappelijke bloedonderzoek PFAS 
zullen worden geselecteerd zal worden bepaald tijdens het vooronderzoek. Dit zal een 
wetenschappelijk gefundeerde steekproef zijn; dus op dit moment heeft het nog geen 
enkele zin om zich hiervoor aan te melden.
3. Op welke manier lokale besturen exact zullen worden betrokken bij het 
wetenschappelijke bloedonderzoek PFAS dient nog te worden bepaald. In alle 
voorgaande humane biomonitoringsonderzoeken en bloedonderzoeken werd steeds 
een lokale adviesgroep opgericht, waarin ook lokale besturen zetelen. Dat zal hier ook 
het geval zijn. 
