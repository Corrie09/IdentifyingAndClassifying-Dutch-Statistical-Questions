title: Thuisbatterijen - Premies
thema: Energie
pdf link: https://docs.vlaamsparlement.be/pfile?id=2063923
thema link: https://www.vlaamsparlement.be/parlementaire-documenten/schriftelijke-vragen/1820093
SCHRIFTELIJKE VRAAG
nr. 520
van GWENNY DE VROE
datum: 17 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Thuisbatterijen  -  Premies
Een thuisbatterij houdt stroom een paar uren tot dagen bij. Gezinnen kunnen zo stroom 
van hun zonnepanelen opslaan in hun batterij. Wie een dynamisch elektriciteitscontract 
heeft, kan tijdens de goedkoopste uren stroom aankopen om later te gebruiken.
Om het gebruik van thuisbatterijen te stimuleren werd er in premies voorzien voor de 
installatie ervan. De premies zijn momenteel stopgezet. Zo komen thuisbatterijinstallaties 
met een AREI-keuringsattest (AREI: Algemeen Reglement op de Elektrische Installaties) 
na 31 maart 2023 niet meer in aanmerking voor de premie.
1. Hoeveel premies voor thuisbatterijen werden er aangevraagd en geweigerd? Graag een 
overzicht per jaar, per provincie, met vermelding van de hoogte van de premie en de 
capaciteit van de batterij. Indien geweigerd, graag de voornaamste weigeringsgronden 
daarvoor.
2. Graag een overzicht van het totaal aantal geïnstalleerde thuisbatterijen in Vlaanderen, 
per jaar, per provincie, met vermelding van de capaciteit van de batterijen.
3. Hoeveel klachten heeft de Vlaamse Ombudsdienst ontvangen over de premie voor 
thuisbatterijen? Wat zijn de voornaamste klachten?
4. Hoeveel klachten heeft de VEKA-klachtencoördinator (VEKA: Vlaams Energie- en 
Klimaatagentschap) ontvangen over de premie voor thuisbatterijen? Wat zijn de 
voornaamste klachten?
5. Er hebben mij berichten bereikt van burgers die ontevreden zijn over de procedure 
voor de aanvraag voor een dergelijke premie en de dienstverlening en berichtgeving 
van de overheidsdiensten Fluvius en VEKA. 
Op welke manier delen die overheidsdiensten onderling informatie in het algemeen en 
informatie over aanvragen voor premies voor thuisbatterijen specifiek? Op welke 
manier wordt er ingezet op interne en onderlinge informatiedoorstroming?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 520 van 17 april 2024
van GWENNY DE VROE
1. Een overzicht van het aantal premieaanvragen en weigeringen per jaar en per provincie 
is te vinden in tabel 1. Hierbij moet opgemerkt worden dat het aantal weigeringen nog 
niet definitief is, gelet op een aantal nog openstaande dossiers. 
2021 2022 2023 2024*
AantalAan
vragenWeige-
ringenAan-
vragenWeige-
ringenAan-
vragenWeige-
ringenAan-
vragenWeige-
ringen
Antwerpen 4730 324 9189 746 11.911 2156 302 87
Limburg 3130 214 4694 397 6282 1123 109 39
Oost-
Vlaanderen4663 370 8173 646 9983 1715 183 55
Vlaams-
Brabant3241 226 5573 440 7873 1373 167 62
West-
Vlaanderen3089 241 5629 441 7508 1276 175 53
Totaal 18.853 1375 33.258 2670 43.557 7643 936 296
*Voorlopige cijfers. 
In 2021 waren de meest voorkomende weigeringsgronden het overschrijden van de 
indientermijn van 9 maanden op basis van factuurdatum, dubbele aanvragen en 
aanvragen door een rechtspersoon. In 2022 waren de weigeringsgronden gelijkaardig 
met name het overschrijden van de indientermijn van 9 maanden na datum van het 
AREI-keuringsverslag en dubbele aanvragen. In 2023 vormen, naast het overschrijden 
van de indientermijn van 9 maanden na datum van het keuringsattest en dubbele 
aanvragen, de aanvragen met een AREI-keuringsattest van na 31 maart 2023 een 
belangrijke weigergingsgrond. Tot slot vormen in 2024 het overschrijden van de 
indientermijn van 9 maanden na datum van het keuringsattest, dubbele aanvragen en 
de aanvragen met een AREI-keuringsattest van na 31 maart 2023 een belangrijke 
weigergingsgrond.
In 2021 werden in totaal voor 39.764.797 euro premies aangevraagd, wat neerkomt op 
een gemiddeld premiebedrag per thuisbatterij van 2109 euro. In 2022 bedroeg het 
totaal aangevraagde premiebedrag voor thuisbatterijen 49.463.970 euro of 1487 euro 
per premie. In 2023 liep het totaal aangevraagde premiebedrag voor thuisbatterijen op 
tot 52.711.125 euro of een gemiddeld premiebedrag van 1210 euro. Tot slot werden 
tussen 01/01/2024 en 28/04/2024 voor € 949.610,36 aan premies aangevraagd of een 
gemiddeld premiebedrag van 971 €.
Wat de capaciteit betreft, is het totaal aantal kWh voor thuisbatterijen in 2021 158.964 
kWh. Dit komt overeen met een gemiddeld aantal kWh per thuisbatterij gelijk aan 8,47 
kWh. Het totaal aantal kWh voor 2022 bedraagt 282.456 kWh. Per thuisbatterij betekent 
dit gemiddeld 8,49 kWh. Voor 2023 bedraagt het totaal aantal kWh 356.549 kWh. Per 
thuisbatterij betekent dit gemiddeld 8,18 kWh. Tot slot bedraagt voor 2024 het totaal 
aantal kwh 7.959 kWh, dit impliceert een gemiddelde van 8,16 kWh per thuisbatterij. 
2. In 2021 werden 20.934 thuisbatterijen aangemeld bij Fluvius. Het totaal aantal kWh 
voor thuisbatterijen in 2021 is 175.867 kWh.
In 2022 werden 50.059 thuisbatterijen aangemeld bij Fluvius. Het totaal aantal kWh 
voor thuisbatterijen in 2021 is 381.712 kWh. In 2023 ging het om 41.629 aanmeldingen, 
met een totaal aantal kWh voor thuisbatterijen van 343.756 kWh. De cijfers voor 2024 
zijn nog niet beschikbaar. 
3. Ik heb geen kennis over het aantal klachten dat de Vlaamse Ombudsdienst met 
betrekking tot dit thema bereikt. De Vlaamse Ombudsdienst is een parlementaire 
instelling: u dient zich dan ook voor een antwoord op deze vraag tot de Vlaamse 
ombudsvrouw te wenden.
4. Het aantal klachten dat bij de klachtenbehandelaar van het VEKA omtrent de 
batterijpremie wordt ingediend, is eerder beperkt. Ik verwijs hiervoor naar de 
bespreking in de verschillende “Vlaamse Bemiddelingsboeken” die als een bijlage bij het 
jaarverslag van de Vlaamse Ombudsdienst worden gevoegd:
-Vlaams Bemiddelingsboek 2023, p. 55-63;
-Vlaams Bemiddelingsboek 2022, p. 58-67;
-Vlaams Bemiddelingsboek 2021, p. 40-48;
-Vlaams Bemiddelingsboek 2020, p. 47-54.
Het inhoudelijke patroon van klachten ging door de jaren heen over: 
-klachten over de afwijzing van de premieaanvraag wegens te laat ingediende 
aanvraag aangezien de volledige aanvraag van de premie op straffe van 
onontvankelijkheid binnen de 9 maanden na de datum van het AREI-
keuringsverslag diende te geschieden;
-klachten over de looptijd van de behandeling van de aanvraag;
-klachten over de hoogte van de premie op momenten dat de premiehoogte per 
kilowattuur wijzigde.
Een van de redenen voor de langere looptijd in het verleden was het feit dat het VEKA 
voor een grote operationele uitdaging werd gesteld om alle aanvragen te kunnen 
verwerken omdat het aantal ingediende aanvragen vanaf 2021 explodeerde: gaande 
van 39 aanvragen in 2019, naar 153 in 2020, naar 18.853 in 2021 en naar ongeveer 
33.000 in 2022 en 43.500 in 2023. 
5. De ombudsman wees in zijn jaarverslag 2022 op het feit dat er in tegenstelling tot de 
installateurs van hernieuwbare energieprojecten voor de installateurs van batterijen 
geen meldingsplicht bij de distributienetbeheerder bestaat, waardoor er mogelijkheid 
tot energiefraude en problemen met/bij Fluvius ontstaan en de behandeling van 
batterijpremiedossiers wordt vertraagd. De Vlaamse Regering heeft in dit kader het 
nodige initiatief genomen, maar het doorvoeren van een regelgevend initiatief dat zowel 
het Energiedecreet als het Energiebesluit opeenvolgend dient aan te passen, kost enige 
tijd. Via het decreet van 10 november 2023 werd inmiddels de decretale rechtsgrond 
uit artikel 4.1.18/2 van het Energiedecreet aangepast. De wijziging aan artikel 6.4/1.1 
van het Energiebesluit zit vervat in een ontwerpbesluit dat op 3 mei 2024 definitief werd 
goedgekeurd.
