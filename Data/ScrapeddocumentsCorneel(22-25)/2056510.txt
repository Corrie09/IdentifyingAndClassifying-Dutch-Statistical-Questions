title: Verkeersveiligheid - Impact nieuwe campagneclip
thema: Mobiliteit en Verkeer
pdf link: https://docs.vlaamsparlement.be/pfile?id=2056510
thema link: https://www.vlaamsparlement.be/parlementaire-documenten/schriftelijke-vragen/1811355
SCHRIFTELIJKE VRAAG
nr. 754
van MARINO KEULEN
datum: 8 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersveiligheid  -  Impact nieuwe campagneclip
De minister lanceerde een nieuwe campagne rond verkeersveiligheid met Pommelien Thijs 
als ambassadeur.
De campagne is erop gericht het gebruik van gsm's in het verkeer af te raden. Al fietsend 
videobelt Pommelien Thijs een vriendin. Plotseling wordt ze gegrepen door een wagen op 
het moment dat ze niet oplettend een straat dwarst.
Het is een pakkend fragment met onder meer beelden van wat ze allemaal gaat missen 
van een toekomst die er niet meer is. De videoclip krijgt het nummer mee ‘Het beste moet 
nog komen’.
Met deze campagne is er een dubbele trendbreuk :
- de autobestuurder is niet meer de grote dooddoener die altijd moet opdraven. Deze 
keer wordt er ook ingegaan op het feit dat zwakke weggebruikers verkeersonveiligheid 
veroorzaken;
- de campagne maakt gebruik van pakkende beelden die een stuk meer beklijven dan 
campagnes uit het verleden.
Het opzet blijft dat het leidt tot gedragsverandering.
1. Gaat het hier over een eenmalige campagne met pakkende beelden of is het een 
beleidskeuze om dat meer te gaan doen in de toekomst?
2. Zal de campagne geëvalueerd en vooral vergeleken worden met eerdere campagnes 
naar bereik, impact en gedragswijziging?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 754 van 8 maart 2024
van MARINO KEULEN
1. Met dit soort campagnes willen we het gedrag in het verkeer positief beïnvloeden. In 
meer dan 90% van de ongevallen spelen menselijke fouten een rol. Als we ongevallen 
willen voorkomen, is en blijft het dus cruciaal hierop in te spelen. 
Afhankelijk van het gedrag dat we willen stimuleren, bekijken we steeds welke 
bepalende elementen of gedragsdeterminanten (weerstand, sociale omgeving, 
kunnen, kennis, houding, emoties …) we willen veranderen. We bekijken per 
campagne de meest relevante manieren en kanalen om de doelgroep te bereiken. De 
VSV gebruikt hiervoor een methode geïnspireerd op de standaardaanpak van de 
Nederlandse overheid (CASI). Het voordeel van de CASI-methode is dat het een 
wetenschappelijk onderbouwde en praktisch handige leidraad biedt voor het bepalen 
van de doelstellingen, de uitwerking en de evaluatie van campagnes en bredere 
overheidscommunicatie.
Deze methodiek zullen we ook in de toekomst blijven hanteren, waarbij o.a. de 
beeldvorming zal gebeuren op basis van de hierboven omschreven stappen. 
Wat de concrete campagne met zangeres en actrice Pommelien Thijs betreft, lag het 
succesvolle Nederlandse ‘Mis niks’-initiatief (van verzekeraar Interpolis) aan de basis. 
De VRT benaderde ons om een Vlaamse versie te maken. Vanuit het Departement 
MOW ondersteunden we hen financieel met een subsidie van 247.825 euro en we 
adviseerden de VRT in de uitwerking. Ik ben alvast van mening dat we ook in de 
toekomst moeten inzetten op dit soort samenwerkingsverbanden. Een veiliger verkeer 
is een gedeelde verantwoordelijkheid. Bovendien is na deze campagne duidelijk dat 
door samen te werken met een gezicht als Pommelien Thijs een nog breder publiek 
van jong tot oud kan worden bereikt.
 
2. Na afloop zal de VRT een impactonderzoek voeren bij het eigen VRT-panel (n = 4.000 
Vlamingen). Deze evaluatie verschilt van de methodiek die de VSV toepast bij 
grootschalige campagnes. Hierbij peilt een onafhankelijk onderzoeksbureau 
(aangesteld binnen een raamcontract van de Vlaamse overheid) naar bereik, 
duidelijkheid, geloofwaardigheid en (significante) veranderingen in gerapporteerd 
gedrag of gedragsdeterminanten.
In het maandelijks campagneoverleg zullen de resultaten van het VRT 
impactonderzoek besproken worden en vergeleken worden met de resultaten van 
onze andere campagnes. 
