title: Uitvoering werkstraffen - Slaagpercentage
thema: Justitie en Handhaving
pdf link: https://docs.vlaamsparlement.be/pfile?id=2030504
thema link: https://www.vlaamsparlement.be/parlementaire-documenten/schriftelijke-vragen/1791698
SCHRIFTELIJKE VRAAG
nr. 213
van KATRIEN SCHRYVERS
datum: 3 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Uitvoering werkstraffen  -  Slaagpercentage
Sinds de zesde staatshervorming is Vlaanderen bevoegd voor de uitvoering van straffen 
en maatregelen die in de gemeenschap worden uitgevoerd. Het gaat om een veelheid aan 
straffen en maatregelen, waarbij heel veel actoren betrokken zijn.
De werkstraf is een autonome straf, die in 2002 werd ingevoerd en veelvuldig wordt 
opgelegd. Het is, net als het autonome elektronische toezicht en de autonome probatie, 
een gemeenschapsgerichte straf vermits de betrokken veroordeelde niet uit de 
maatschappij wordt weggenomen en het juist de bedoeling is om het gemeenschapsgevoel 
weer aan te wakkeren en zo te werken aan de re-integratie. Ook het herstel van de schade 
komt daarbij meer centraal te staan. De werkstraf blijft een relevante straf die in de 
meerderheid van de gevallen tot een goed einde wordt gebracht.
Als antwoord op mijn eerdere schriftelijke vragen (de meest recente nr. 354 van 13 januari 
2023) verkreeg ik cijfers over het slaagpercentage van de werkstraffen.
1. Hoeveel uitgesproken werkstraffen werden in 2023 uitgevoerd, deels uitgevoerd of 
niet uitgevoerd? Graag een opdeling per provincie en per justitiehuis.
2. Wat was in 2023 het slaagpercentage van de uitgevoerde werkstraffen?
3. Welke evolutie is er zichtbaar in de slaagpercentages van de uitgevoerde werkstraffen 
tegenover de vorige jaren? Hoe kan ze eventueel verklaard worden?
4. Kan de minister een overzicht geven van de redenen waarom in 2023 werkstraffen 
niet of slechts deels werden uitgevoerd?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 213 van 3 januari 2024
van KATRIEN SCHRYVERS
Ik wil eerst meegeven dat er kleine correcties op onderstaande cijfers mogelijk zijn. Uw 
vraag dateert van begin januari terwijl we pas eind januari een volledig correct zicht 
hebben op de cijfers van 2023.
1. In 2023 werden in totaal 6.076 dossiers autonome werkstraf afgesloten. Hiervan 
werden 4.385 werkstraffen volledig uitgevoerd. 475 werkstraffen werden deels 
uitgevoerd, dus waarbij de werkstraf werd opgestart maar niet volledig werd 
uitgevoerd doordat de probatiecommissie de toepassing van de vervangende straf 
voorstelde wegens problemen tijdens de uitvoering van de werkstraf. 1.019 
werkstraffen werden niet uitgevoerd. Dit wil zeggen dat de werkstraf nooit werd 
opgestart omdat de persoon bijvoorbeeld niet inging op de uitnodigingen van de 
justitieassistent. Ook bij deze dossiers stelde de probatiecommissie de toepassing van 
de vervangende straf voor. Bij 197 werkstraffen waren andere redenen (vb. 
overlijden, opdracht niet uitvoerbaar of onbekende reden) de oorzaak van de niet-
uitvoerbaarheid. 
2. In 72,2% van de afgesloten dossiers, of bijna 3 dossiers op 4, werd de werkstraf 
volledig uitgevoerd. 
Er is daarnaast een rechtzetting van het slaagpercentage in 2022 nodig. Ik stelde in 
mijn antwoord op uw schriftelijke vraag nr. 354 (2022-2023) dat het slaagpercentage 
70,4% bedroeg. Omdat we pas eind januari een volledig en correct zicht hebben op 
de cijfers moeten we het slaagpercentage voor 2022 bijstellen naar 72,1%. 
3. Het slaagpercentage van 2023 ligt volledig in lijn met dat van 2022. In vergelijking 
met voorgaande jaren is er wel een lichte daling vast te stellen. 
In navolging van de coronapandemie heb ik fors geïnvesteerd in personeel en de 
uitbreiding van het aanbod aan prestatieplaatsen zodat er weer een snelle opstart en 
een kordate opvolging van de werkstraffen was. Samen met de sterke uniformisering 
van het kansenbeleid binnen de justitiehuizen, waardoor de justitieassistenten 
kordater optreden wanneer de werkstraf niet goed loopt, uit zich dat in een lichte 
daling van het slaagpercentage. De werkstraf werkt, maar vooral wanneer ze correct 
wordt uitgevoerd. 
4. De redenen waarom werkstraffen niet of slechts gedeeltelijk worden uitgevoerd, zijn 
divers. Ik gaf bij vraag 1 al de voornaamste reden voor de niet-uitvoering van de 
werkstraf, namelijk het niet ingaan op de uitnodiging van de justitieassistent en die 
van de probatiecommissie. Redenen voor de vroegtijdige beëindiging van de 
werkstraf zijn vaak gelinkt aan de niet-naleving van het afsprakenkader dat voor de 
start van de werkstraf door de werkgestrafte wordt ondertekend: het niet komen 
opdagen op het kennismakingsgesprek, regelmatig te laat komen en ongewettigd 
afwezig zijn.
