title: 3M Belgium Zwijndrecht - Stopzetting PFAS-productie
thema: Natuur en Milieu
pdf link: https://docs.vlaamsparlement.be/pfile?id=2078850
thema link: https://www.vlaamsparlement.be/parlementaire-documenten/schriftelijke-vragen/1833052
SCHRIFTELIJKE VRAAG
nr. 12
van BART CLAES
datum: 10 oktober 2024
aan JO BROUNS
VLAAMS MINISTER VAN OMGEVING EN LANDBOUW
3M Belgium Zwijndrecht  -  Stopzetting PFAS-productie
Op 25 september 2024 heeft 3M Belgium zijn jaarrekening neergelegd voor het boekjaar 
2023. Een boekjaar dat met een overgedragen verlies van 508.367.995 euro en een 
negatief eigen vermogen van 265.039.362 euro werd afgesloten. [1]
Verder vermeldt dat jaarverslag expliciet wat de definitieve stopzetting van PFAS-productie 
op zijn vestigingseenheid in Zwijndrecht betreft: “De Vennootschap heeft in januari 2023 
de intentie aangekondigd om alle PFAS gerelateerde productie uit te faseren tegen eind 
2025. De Vennootschap heeft in de loop van november 2023 laten weten dat het versneld 
alle PFAS gerelateerde productie zou stoppen in Zwijndrecht. Het merendeel van deze 
productie activiteiten zijn reeds gestopt tegen eind 2023. Een beperkt aantal productie 
activiteiten zullen in 2024 nog worden voortgezet, maar deze zullen naar schatting tegen 
eind augustus 2024 zijn afgerond. Hierna zullen de betrokken systemen en opslagtanks 
naar een propere (en veilige) staat worden gebracht.”
1. Heeft de minister van Omgeving intussen al opdracht gegeven aan de afdeling 
Handhaving om na te gaan of de PFAS-productieactiviteiten op bovenvermelde site 
zoals aangekondigd door het bedrijf ook al effectief definitief zijn stopgezet, en of alle 
systemen en opslagtanks daadwerkelijk in een propere en veilige staat werden 
gebracht zodat ze geen verder gevaar voor mens en leefmilieu vormen? Zo niet, 
waarom niet en wanneer zal de afdeling Handhaving zo’n inspectie uitvoeren? Zo ja, 
wanneer werd die opdracht gegeven en die inspectie uitgevoerd, en wat was het 
inspectieresultaat?
2. Hoe verhoudt die precaire jaarrekeningssituatie zich ten opzichte van de lopende 
sanerings- en vergoedingsverplichtingen die respectievelijk door enerzijds de Vlaamse 
overheidsdiensten tot op heden werden opgelegd en anderzijds de 
vergoedingsregeling(en) die tussen het bedrijf en de vorige Vlaamse minister van 
Omgeving (namens de Vlaamse Regering) werd(en) afgesloten met betrekking tot de 
PFAS/PFOS-verontreiniging op en rond de bedrijfssite in Zwijndrecht? Komt 3M Belgium 
die verplichtingen en regelingen tot op heden nog altijd nauwgezet na, en zal het bedrijf 
dat in de toekomst nog altijd (kunnen) doen of heeft de minister intussen indicaties dat 
de naleving van die verplichtingen en regelingen op termijn in het gedrang kan/zal 
komen? Graag ook een overzicht van alle saneringsverplichtingen en 
vergoedingsregelingen die in het kader van de PFAS/PFOS-verontreiniging op de site 
in Zwijndrecht tot nu werden opgelegd, met inbegrip van de vermelding welke 
onderdelen daarvan al volledig zijn nagekomen, en welke nog door 3M Belgium moeten 
worden uitgevoerd (incluis aanduiding voor gepland tijdpad).
[1] Zie https://consult.cbso.nbb.be/consult-enterprise/0402683721
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 12 van 10 oktober 2024
van BART CLAES
1. De afdeling Handhaving van het Departement Omgeving volgt de resterende PFAS-
activiteiten bij 3M van nabij op. Tijdens een maandelijks overleg, waarbij ook VMM, 
OVAM en Departement Zorg aanwezig zijn, wordt door 3M steeds de laatste stand van 
zaken met betrekking tot de stopzetting besproken. De meeste PFAS-gerelateerde 
processen zijn ondertussen gestopt, maar 3M heeft vertraging opgelopen waardoor 
het oorspronkelijke doel van augustus 2024 niet werd gehaald. Er worden op dit 
moment geen eindproducten meer geproduceerd. Er worden enkel nog 
nevenproducten in stabiele toestand gebracht om geschikt te maken voor 
afvalverwerking. Volgens de laatste stand van zaken zou deze activiteit nog tot 
november plaatsvinden, waarna dan de uiteindelijke reiniging en uitdienststelling van 
de installaties wordt uitgevoerd. Van zodra de resterende PFAS-processen worden 
stopgezet, zal de afdeling Handhaving de nodige controles uitvoeren en de staat van 
de installatie inspecteren.  
2. De verplichtingen met betrekking tot bodemonderzoek en sanering worden bepaald 
door het Bodemdecreet. Aanvullend werd op 6 juli 2022 een Saneringsovereenkomst 
afgesloten tussen de Vlaamse Regering, OVAM, VMM en 3M met afspraken over de 
aanpak van de PFAS-verontreiniging rondom de fabriek in Zwijndrecht. Op 31 maart 
2023 nam de Vlaamse Regering het sitebesluit ‘PFAS 3M - Zwijndrecht’, waarin aan 
3M een aantal extra maatregelen rond bodemverontreiniging, gezondheid en 
natuurbescherming werden opgelegd.
Bodemonderzoek en sanering
Gelet op de omvang van het betrokken gebied worden het bodemonderzoek en de 
bodemsanering in fases aangepakt. 
Eerste beschrijvende bodemonderzoek 
Er is aan 3M opgelegd dat uiterlijk op 31 januari 2022 een eerste gefaseerd 
beschrijvend bodemonderzoek moest worden ingediend. Op 27 januari 2022 heeft 3M 
uitstel gevraagd voor de indiening van dit bodemonderzoek. Op 1 februari 2022 heeft 
de OVAM 3M overeenkomstig artikel 16.3.27 van het decreet houdende algemene 
bepalingen inzake milieubeleid aangemaand om het gefaseerde beschrijvende 
bodemonderzoek zo spoedig als mogelijk en uiterlijk op 10 februari 2022 in te dienen. 
Op 10 februari 2022 is het eerste gefaseerde beschrijvende bodemonderzoek, voor de 
verontreiniging in het vaste deel van de aarde in het woon- en landbouwgebied in 
Zwijndrecht, ingediend. In dit beschrijvende bodemonderzoek wordt het humaan-
toxicologische risico van de verontreiniging geëvalueerd.
Eerste gefaseerde bodemsaneringsproject
Op 7 april 2022 is door de OVAM opgelegd dat uiterlijk op 1 juli 2022 een eerste 
gefaseerd bodemsaneringsproject moest worden ingediend voor het gebied dat het 
meest dicht bij 3M gelegen is. Tegen 1 december 2022 moest een 
bodemsaneringsproject volgen voor het verder gelegen gebied. Daarnaast is opgelegd 
dat uiterlijk op 1 december 2022 een volgend gefaseerd beschrijvend bodemonderzoek 
moest worden opgesteld.
Op 1 juli 2022 is een eerste gefaseerd bodemsaneringsproject ingediend. Op 14 juli 
2022 heeft 3M dit bodemsaneringsproject na overleg met OVAM terug ingetrokken. 
Op 15 juli 2022 zijn door OVAM nieuwe termijnen opgelegd voor de indiening van 
gefaseerde bodemsaneringsprojecten.
Op 29 juli 2022 is het gefaseerde bodemsaneringsproject voor de aanpak van het 
humaan-toxicologisch risico van de verontreiniging in het vaste deel van de aarde in 
het woon- en landbouwgebied dat het meest dicht bij het terrein van 3M gelegen is 
(de zogenaamde ‘zone 1A’) ingediend. OVAM heeft dit bodemsaneringsproject op 27 
oktober 2022 conform verklaard, met een reeks voorwaarden. Op 20 april 2023 is het 
kwaliteitsplan voor de sanering bij de OVAM ingediend. In het conformiteitsattest is 
aan 3M Belgium de voorwaarde opgelegd dat een verkeersplan moet worden opgesteld 
voor de sanering. De aan- en afvoer van gronden zal immers veel vrachtverkeer met 
zich meebrengen. In overleg met de betrokken overheden zijn door 3M de 
verschillende opties voor ontsluiting geëvalueerd en is uiteindelijk geopteerd voor een 
tijdelijke brug over de E34 vanuit de Neerstraat. Door de gemeente Zwijndrecht is in 
juli 2024 een omgevingsvergunning afgeleverd voor deze brug. Er is door 3M voorzien 
om eind 2024 te starten met de bouw van de brug waarna in het voorjaar van 2025 
de sanering van start kan gaan. Zoals opgelegd door het Sitebesluit voorziet 3M een 
volledig herstel van de tuinen na de sanering.
Tweede beschrijvende bodemonderzoek
Op 30 november 2022 is uitstel gevraagd voor de indiening van het tweede gefaseerde 
beschrijvende bodemonderzoek voor de verontreiniging in het vaste deel van de aarde 
in het woon- en landbouwgebied. Op 8 december 2022 heeft de OVAM 3M aangemaand 
overeenkomstig artikel 16.3.27 van het decreet houdende algemene bepalingen inzake 
milieubeleid om het gefaseerd beschrijvend bodemonderzoek zo spoedig als mogelijk 
en uiterlijk op 31 december 2022 in te dienen. 
Op 30 december 2022 is in opdracht van 3M Belgium een tweede gefaseerd 
beschrijvend bodemonderzoek ingediend, voor de verontreiniging in het vaste deel van 
de aarde in het overige woon- en landbouwgebied. Op 28 februari 2023 heeft de OVAM 
dit bodemonderzoek niet-conform verklaard aan de bepalingen van het Bodemdecreet. 
Op 3 maart 2023 heeft de OVAM 3M aangemaand overeenkomstig artikel 16.3.27 van 
het decreet houdende algemene bepalingen inzake milieubeleid om het gefaseerde 
beschrijvende bodemonderzoek zo spoedig als mogelijk en uiterlijk op 31 maart 2023 
in te dienen.
Op 31 maart 2023 is een gewijzigd tweede gefaseerd beschrijvend bodemonderzoek 
voor de verontreiniging in het vaste deel van de aarde ingediend. 
Bodemsaneringsprojecten vaste deel aarde in zone 1B en zone 2
Op 23 december 2022 heeft de OVAM 3M overeenkomstig artikel 16.3.27 van het 
decreet houdende algemene bepalingen inzake milieubeleid ertoe aangemaand om de 
gefaseerde bodemsaneringsprojecten voor de verontreiniging in het vaste deel van de 
aarde in zone 1B en zone 2 uiterlijk op 31 december 2022 in te dienen. Op 13 januari 
2023 heeft de OVAM 3M overeenkomstig artikel 16.3.27 van het decreet houdende 
algemene bepalingen inzake milieubeleid ertoe aangemaand om de gefaseerde 
bodemsaneringsprojecten voor de verontreiniging in het vaste deel van de aarde in 
zone 1B en zone 2 uiterlijk op 15 april 2023 in te dienen, gelet op de indiening van het 
tweede gefaseerde beschrijvende bodemonderzoek (cf. infra).
Bodemsaneringsproject voor vaste deel van de aarde in overig woon- en 
landbouwgebied
Op 31 mei 2023 is door de OVAM aan 3M opgelegd dat tegen 1 oktober een gefaseerd 
bodemsaneringsproject moet worden ingediend voor het vaste deel van de aarde in 
overig woon- en landbouwgebied. Deze termijn werd niet gerespecteerd door 3M 
Belgium. Op 27 oktober 2023 heeft OVAM een proces-verbaal lastens 3M Belgium 
opgesteld wegens het niet nakomen van haar verplichtingen in het kader van het 
Bodemdecreet. Op 20 november 2023 heeft OVAM aan 3M een bestuurlijke maatregel 
met dwangsom opgelegd om uiterlijk op 1 april 2024 het gefaseerde 
bodemsaneringsproject in te dienen.
Beschrijvende bodemonderzoeken voor de natuurgebieden en Linkeroever 
Op 27 april 2023 heeft de OVAM opgelegd dat uiterlijk 1 juni 2023 de gefaseerde 
beschrijvende bodemonderzoeken voor de bodemverontreiniging met PFAS-
componenten in de zone Natuurgebied en in de zone Linkeroever ingediend moeten 
worden. 
Op 1 juni 2023 zijn in opdracht van 3M Belgium de gefaseerde beschrijvende 
bodemonderzoeken voor de natuurgebieden en Linkeroever ingediend. Op 18 juli 2023 
heeft de OVAM deze bodemonderzoeken niet-conform verklaard aan de bepalingen 
van het Bodemdecreet. Er is aan 3M Belgium opgelegd dat uiterlijk op 1 oktober 2023 
een gewijzigd gefaseerd beschrijvend bodemonderzoek moet worden ingediend. Deze 
termijn werd niet gerespecteerd door 3M Belgium. Op 25 oktober 2023 heeft OVAM 
een proces-verbaal lastens 3M Belgium opgesteld wegens het niet nakomen van haar 
verplichtingen in het kader van het Bodemdecreet. Op 13 november 2023 heeft de 
OVAM aan 3M Belgium een bestuurlijke maatregel met dwangsom opgelegd die 
bepaalt dat het gefaseerd beschrijvend bodemonderzoek uiterlijk op 23 december 
2023 moet worden ingediend bij de OVAM.
 
Beschrijvend bodemonderzoek ‘3M Zwijndrecht en omgevende gebieden’
Op 22 december 2023 is het beschrijvende bodemonderzoek '3M Zwijndrecht en 
omgevende gebieden' in opdracht van 3M Belgium ingediend bij de OVAM. Dit 
beschrijvende bodemonderzoek omvat de verontreiniging met PFAS-componenten in 
zowel het vaste deel, het grondwater, het oppervlaktewater als de waterbodem op het 
3M-terrein en al de omliggende gebieden dus zowel woon- en landbouwgebied, het 
industriegebied, Linkeroever en de natuurgebieden. Op 20 februari 2024 heeft de 
OVAM een beslissing genomen over dit bodemonderzoek. 
- 3M Belgium moet uiterlijk op 1 april 2024 een gefaseerd bodemsaneringsproject 
laten indienen voor de gemengde, overwegend historische verontreiniging met 
PFAS-componenten in het vaste deel van de aarde in het woongebied in 
Zwijndrecht en Beveren. 
 
- Voor de gemengde, overwegend historische verontreiniging met PFAS-
componenten in het vaste deel van de aarde, het diepe en het ondiepe grondwater 
in al de overige deelgebieden en in het diepe en het ondiepe grondwater in het 
woongebied in Zwijndrecht en Beveren moet 3M Belgium uiterlijk op 1 december 
2024 een gefaseerd bodemsaneringsproject laten indienen. Voor de nieuwe 
verontreiniging in de waterbodem van de Palingbeek en Blokkersdijk moet 3M 
Belgium eveneens uiterlijk op 1 december 2024 een gefaseerd 
bodemsaneringsproject laten indienen.
 
In de beslissing over het beschrijvende bodemonderzoek van 22 december 2023 geeft 
de OVAM aan dat het beschrijvende bodemonderzoek is opgesteld op basis van de 
huidige richtlijnen. De OVAM geeft aan dat de kennis over PFAS nog volop in 
ontwikkeling is en aan dat zij zich het recht voorhoudt om op basis van nieuwe 
inzichten aan 3M Belgium een verplichting tot bijkomend onderzoek op te leggen, zoals 
reeds gebeurd is voor de vermoedelijke nieuwe bodemverontreiniging die ontstaan is 
ten gevolge van recente emissies (cf. infra). 
 
Voorzorgsmaatregelen in woon- en landbouwgebied
Op 3 maart 2023 is door de OVAM na de niet-conformverklaring van het tweede 
gefaseerde beschrijvende bodemonderzoek aan 3M Belgium opgelegd dat 
voorzorgsmaatregelen moeten worden uitgevoerd in het woon- en landbouwgebied om 
de blootstelling aan de verontreiniging te beperken. Deze maatregelen houden het 
voeren van communicatie in over maatregelen om blootstelling te beperken en een 
inventarisatie van de huidige kritische blootstellingsroutes. 
Op 31 oktober 2023 is in opdracht van 3M Belgium een voorstel van 
voorzorgsmaatregelen voorgelegd. Op 30 november 2023 heeft de OVAM aan 3M 
Belgium opgelegd dat deze maatregelen moeten worden uitgevoerd. Deze 
maatregelen houden een ‘chicken for cash’-programma in voor mensen die nog steeds 
kippeneieren uit het gebied gebruiken, een aanpak voor moestuinen die nog altijd in 
het gebied bestaan en een aanpak van waterputten in het gebied die nog gebruikt 
worden. De uitvoering van deze maatregelen moet aan de OVAM gerapporteerd 
worden.
Bodemsaneringsproject ‘overig woongebied’
Op 29 maart 2024 is een gefaseerd bodemsaneringsproject ingediend voor de aanpak 
van het humaan-toxicologische risico van de verontreiniging in het vaste deel van de 
aarde voor de percelen met woonfunctie en recreatieve functie in Zwijndrecht en 
Beveren. Dit gaat om de gronden die niet zijn opgenomen in het 
bodemsaneringsproject van 29 juli 2022 voor de ‘zone 1A’. Op 8 april 2024 is dit 
bodemsaneringsproject onvolledig verklaard door de OVAM. Op 30 april 2024 is een 
gewijzigd gefaseerd bodemsaneringsproject ingediend. Dit bodemsaneringsproject is 
op 26 juli 2024 niet-conform verklaard door de OVAM, op basis van onder meer op 
basis een ongunstig advies van het Departement Zorg. Er is opgelegd dat uiterlijk op 
15 oktober een aangepast bodemsaneringsproject moet worden ingediend. Op 15 
oktober 2024 is een gewijzigd bodemsaneringsproject ingediend. Dit 
bodemsaneringsproject is momenteel in beoordeling door de OVAM.
 
Maatregelen tegen verontreinigd grondwater in de Palingbeek
In januari 2022 is aan 3M opgelegd dat maatregelen genomen moeten worden om 
instroom van verontreinigd grondwater in de Palingbeek tegen te gaan. In september 
2022 is een pilootfase van een hydraulische barrière opgestart. Deze vangt 
verontreinigde grondwater op voor het in de Palingbeek terecht komt. Op 25 juli 2023 
is in opdracht van 3M een bodemsaneringsproject ingediend voor de zuivering en 
lozing van water afkomstig van de op te starten full-scale hydraulische barrière. Dit 
bodemsaneringsproject is op 23 oktober 2023 conform verklaard door de OVAM. 
Aansluitend is de full-scale barrière opgestart, die over een afstand van 500 m 
grondwater opvangt, zuivert en loost. De werking van deze barrière wordt 
viermaandelijks gerapporteerd aan de OVAM.
 
Het Sitebesluit van 31 maart 2023 bepaalt dat 3M Belgium een evaluatie moet maken 
van een fysieke barrière tussen het terrein van 3M enerzijds en de Palingbeek en 
Blokkersdijk anderzijds. Op 28 april 2023 is in opdracht van 3M Belgium een nota 
overgemaakt. Op 19 juli 2023 gaf de Vlaamse Regering via de minister voor Justitie 
en Handhaving, Omgeving, Energie en Toerisme aan dat deze nota niet voldeed. Op 
29 september 2023 is in opdracht van 3M Belgium een aanvullende evaluatie 
overgemaakt. Op 22 december 2023 gaf de Vlaamse Regering via de minister voor 
Justitie en Handhaving, Omgeving, Energie en Toerisme aan dat de relevantie van een 
fysieke barrière verder beschouwd moet worden in het nieuwe bodemsaneringsproject 
dat opgesteld zal moeten worden voor het 3M-terrein.
 
Bodemsaneringsproject voor slib uit de Palingbeek
Op 4 juli 2024 is een gefaseerd bodemsaneringsproject ingediend voor de ruiming van 
het slib uit de Palingbeek als een eerste stap in de aanpak van de beek. Dit 
bodemsaneringsproject is op 8 oktober 2024 conform verklaard door de OVAM. De 
start van de ruiming is voorzien voor dit najaar.
 
Stofmitigatieplan
Naar aanleiding van metingen van verhoogde gehaltes aan PFAS in de lucht midden 
2023 is op 28 juli 2023 aan 3M Belgium de voorzorgsmaatregel opgelegd dat een 
stofmitigatieplan worden opgesteld. Op 14 augustus 2023 is dit plan aan de OVAM 
bezorgd. Het plan houdt maatregelen in om stofopwaaiing vanop het 3M-terrein te 
voorkomen. Op 4 september 2023 is dit plan met opmerkingen goedgekeurd door de 
OVAM. De uitvoering van het stofmitigatieplan moet per kwartaal gerapporteerd 
worden aan de OVAM. 
 
Beschrijvend bodemonderzoek ten gevolge van emissies uit productie
In september 2023 bleek dat emissies van het EMSD-productieproces van 3M 
vermoedelijk aanleiding hebben gegeven tot een bodemverontreiniging met C4 PFAS-
parameters. Op 16 februari 2024 is door de OVAM aan 3M Belgium opgelegd om 
uiterlijk op 1 september 2024 een beschrijvend bodemonderzoek te laten indienen 
voor de nieuwe verontreiniging met PFAS-componenten ten gevolge van de emissies 
uit productie en de vastgestelde verhoogde waardes in de lucht. Dit beschrijvend 
bodemonderzoek werd op 30 augustus 2024 ingediend. Dit rapport is nog niet 
beoordeeld door de OVAM.
 
Fabrieksterrein 3M
Op 8 december 2022 werd in opdracht van 3M het bodemsaneringsproject ingediend 
voor de zone waar de nieuwe bedrijfswaterzuivering van 3M gepland is. Het 
bodemsaneringsproject werd op 9 maart 2023 conform verklaard door de OVAM. Op 
21 maart 2023 werd het kwaliteitsplan voor de bodemsanering ingediend. Deze 
bodemsanering is momenteel in uitvoering.
 
De bodemsanering op het fabrieksterrein die wordt uitgevoerd volgens het 
bodemsaneringsproject van 29 oktober 2008 wordt verdergezet. Deze bestaat uit een 
beheersing van de verontreiniging op het bronperceel. De stand van zaken hiervan 
wordt jaarlijks gerapporteerd.
 
Saneringsovereenkomst 3M
In de Saneringsovereenkomst is een totaal van 571.326.293,10 euro aan middelen 
vastgelegd om de engagementen hard te maken. De meeste financiële engagementen 
uit deze overeenkomst werden door 3M ingelost of zitten in een voorbereidend traject 
tot betaling. Specifiek gaat het over de financiële middelen voor prioritaire 
bodemsanering, de vereiste bedragen aan de Vlaamse overheid, investeringen in 
milieutechnologie, compensatie aan getroffen landbouwers en compensatie aan Lantis.
- De saneringsovereenkomst legt 3M Belgium op om een waarborg van 250 miljoen 
euro te stellen voor het uitvoeren van prioritaire saneringsmaatregelen. Dat is ook 
gebeurd. De betaling aan de Vlaamse overheid van bijkomende kosten in verband 
met PFAS-emissies ter waarde van 100 miljoen euro werd overgemaakt.
- Wat betreft het engagement tot investering in geavanceerde 
waterzuiveringssystemen om PFAS te verwijderen (115 miljoen euro) heeft 3M 
aangekondigd om de aanvraag hiervoor nog dit jaar onder de vorm van een 
bodemsaneringsproject bij OVAM in te dienen. De realisatie is volgens 3M voorzien 
in 2027.
- De compensaties voor 2024 in het kader van de compensatieregeling (5 miljoen 
euro) voor de getroffen landbouwers in het gebied rond 3M wordt momenteel 
voorbereid voor uitbetaling. Dit proces wordt opgevolgd door mijn administratie en 
de sectororganisaties. In 2022 en 2023 werden al bedragen van respectievelijk 1,8 
en 1,5 miljoen euro aan compensaties voor wegens de impact van de ingestelde 
no-regretmaatregelen geleden schade uitbetaald.
- Bij navraag blijkt dat Lantis in een gerechtelijk traject is getreden omtrent de 
tenuitvoerlegging van de tweede schijf die 3M in ondersteunende diensten moet 
leveren aan Lantis. Voor meer details verwijs ik naar mijn collega bevoegd voor 
beleidsdomein Mobiliteit en Openbare Werken.
Vanuit de Saneringsovereenkomst wordt 3M, naast hun financiële verplichtingen, ook 
geacht een actief communicatiebeleid te voeren naar de betrokken overheden, 
administraties, stakeholders en burgers:
- Op regelmatige tijdstippen vindt er overleg plaats tussen 3M en vertegenwoordigers 
van de Afdeling Handhaving, de VMM, de OVAM en het departement Zorg (cf. het 
antwoord op vraag 1).
- Op regelmatige tijdstippen vindt er overleg plaats tussen 3M en de gemeente 
Zwijndrecht.
- Er werd door 3M ook een website gemaakt 
(https://nl.pfas.3m.com/samenwerkenpfas/) met informatie over PFAS, het beheer 
van de site in Zwijndrecht en bodemwerkzaamheden. Op deze website is de 
informatie over o.a. sanering echter niet altijd eenvoudig terug te vinden. 
- 3M organiseert ook zoals voorzien bewonersvergaderingen voor omwonenden 
i.v.m. de bodemsanering. Op 29 mei van dit jaar vond een infomarkt plaats ter 
duiding van het ingediende BSP voor de sanering van de tweede residentiële zone 
en recreatiepercelen.
- Deze communicatie wordt op lokaal niveau ook opgevolgd door de leden van het 
beheercomité van het saneringsverbond. Ik zal in de volgende weken met hen in 
contact treden, hun signalen capteren en hun prioriteiten bespreken.
Sitebesluit
Het Sitebesluit legt aan 3M Belgium ook een tussenkomst op in de extra kosten voor 
grondverzet en bemalingen waarmee eigenaars/gebruikers van gronden worden 
geconfronteerd ten gevolge van de aanwezigheid van de PFAS-verontreiniging. 3M 
heeft de documenten voor een regeling rond grondverzet uitgewerkt die ter 
beschikking worden gesteld via de websites van de gemeentes Beveren en 
Zwijndrecht.
Conclusie
Ik stel samen met u vast dat 3M Belgium de verplichtingen van het Bodemdecreet, de 
engagementen van de Saneringsovereenkomst en de bepalingen van het Sitebesluit 
schoorvoetend nakomt. Zo heeft 3M een aantal administratieve beroepen ingediend 
tegen beslissingen van de OVAM, die echter allen ongegrond of zonder voorwerp zijn 
verklaard. Conform artikel 7, derde onderdeel van de Saneringsovereenkomst moest 
3M afstand doen van een aantal procedures. Intussen werden al deze procedures 
stopgezet met uitzondering van de procedure voor de Raad van State aangaande de 
vernietiging van de eerste veiligheidsmaatregel van 29 oktober 2021. Hierover lopen 
er contact tussen de advocaten van het Vlaams gewest en van 3M. Momenteel is nog 
een annulatieberoep van 3M Belgium tegen het Sitebesluit hangende bij de Raad van 
State. De administraties volgen de stappen van 3M Belgium dan ook nauw op en 
nemen waar nodig stappen op het vlak van handhaving.
 
De saneringsovereenkomst legt 3M Belgium op om een waarborg van 250 miljoen euro 
te stellen voor het uitvoeren van prioritaire saneringsmaatregelen. Dat is zoals 
hierboven reeds aangegeven ook gebeurd. Op 17 mei 2024 heeft de Vlaamse Regering 
een wijziging van het Bodemdecreet goedgekeurd waarbij de OVAM de bevoegdheid 
krijgt om een saneringsplichtige te verplichten om op haar verzoek financiële 
zekerheden te stellen tot waarborg van de uitvoering van de wettelijke saneringsplicht. 
We houden dit instrument achter de hand om de uitvoering van de saneringsplicht 
door 3M Belgium te garanderen.
