title: Lokale besturen - Investeringen in groenvoorzieningen
thema: Lokale overheden en Binnenlands bestuur
Natuur en Milieu
pdf link: https://docs.vlaamsparlement.be/pfile?id=2030167
thema link: https://www.vlaamsparlement.be/parlementaire-documenten/schriftelijke-vragen/1791898
SCHRIFTELIJKE VRAAG
nr. 83
van BRECHT WARNEZ
datum: 5 januari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Lokale besturen  -  Investeringen in groenvoorzieningen
De vele crisissen van de afgelopen jaren (o.a. de coronacrisis, de energiecrisis en de 
Oekraïnecrisis) brachten heel wat extra kosten met zich mee voor lokale besturen. Om die 
extra kosten te dekken, werd door lokale besturen flink bespaard op investeringen in 
groenvoorzieningen.
Die investeringen kunnen echter net een oplossing bieden in het kader van de energiecrisis, 
met name in de transitie van fossiele brandstoffen naar duurzame energiebronnen. 
In het Lokaal Energie- en Klimaatpact (LEKP 1.0, LEKP 2.0 en LEKP 2.1) besloot Vlaanderen 
om nauwer samen te werken met lokale besturen om een nieuw ecosysteem uit te bouwen. 
De vergroening binnen steden en gemeenten werd opgenomen onder de doelstellingen van 
werf 1 “Laten we een boom opzetten”. Vlaanderen ambieert in deze doelstellingen om 
samen met lokale besturen tegen 2030 (startend vanaf 2021) in één boom en een halve 
meter haag of geveltuinbeplanting extra per Vlaming te voorzien. Daarenboven werd in 
het pact beoogd tegen 2030 een extra natuurgroenperk per 1000 inwoners te creëren.
Het budget van het LEKP wordt jaarlijks verdeeld onder de gemeenten die het pact 
ondertekenden. Op 16 januari 2023 werden de definitieve bedragen bekendgemaakt op 
basis van het aantal deelnemende gemeenten.
Gelieve alle gegevens beschikbaar te stellen in Excel.
1. Er is geen afzonderlijk beleidsveld voor ‘groenvoorzieningen’ terug te vinden bij de 
uitgavenposten in de jaarrekening van een gemeente. De vier beleidsvelden die 
verband houden met groenvoorzieningen zijn: beleidsveld Aankoop, inrichting en 
beheer van natuur, groen en bos, beleidsveld Overige bescherming van biodiversiteit, 
landschappen en bodem, beleidsveld Land-, tuin- en bosbouw en beleidsveld Groene 
ruimte. 
Hoeveel besteedden lokale besturen in de periode 2015-2023 aan deze vier 
beleidsvelden? Graag een overzicht per beleidsveld, per gemeente, per provincie en 
per jaar.
2. Heeft de minister zicht op de specifieke redenen waarom lokale besturen er net voor 
kiezen om te besparen op groenvoorziening?
3. In het verleden konden lokale besturen via het Vlaams Plattelandsfonds of het 
Programma voor Plattelandsontwikkeling financiële ondersteuning krijgen om 
investeringen in groenvoorzieningen uit te voeren. 
Kan een lokaal bestuur vandaag de dag ook een beroep doen op gelijkaardige 
financiële ondersteuning? 
Zo ja, graag een overzicht van de toegekende middelen per gemeente, per provincie 
en per jaar.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 83 van 5 januari 2024
van BRECHT WARNEZ
1. Bijlage 1 bevat per gemeente, per provincie en per jaar voor de periode 2015-2023 een 
overzicht van de uitgaven voor elk van de vier beleidsvelden die verband houden met 
groenvoorzieningen: beleidsveld aankoop, inrichting en beheer van natuur, groen en 
bos (0340), beleidsveld overige bescherming van biodiversiteit, landschappen en bodem 
(0349), beleidsveld land-, tuin- en bosbouw (0530) en beleidsveld groene ruimte 
(0680). Die data werden getrokken op maandag 15 januari 2024 en zijn gebaseerd op 
de digitale rapportering over de beleidsrapporten die de lokale besturen aan het 
Agentschap Binnenlands Bestuur moeten bezorgen. De cijfers voor 2015-2022 komen 
uit de jaarrekeningen. De cijfers voor 2023 komen uit het meest recente meerjarenplan.
De gevraagde data kunnen ook gemakkelijk worden verkregen via de BBC-analysetool 
op de website van ABB. De instructiefilmpjes bij die analysetool leggen op een 
eenvoudige manier uit hoe de tool kan worden gebruikt.
2. Uit de cijfers uit bijlage 1 blijkt dat de lokale besturen, die over een grote autonomie 
beschikken voor het voeren van een eigen lokaal beleid, over het algemeen niet 
besparen op groenvoorziening. We zien integendeel een stijging van de uitgaven voor 
groenvoorzieningen met bijna de helft (47,6%) in de periode 2015-2022, op basis van 
de jaarrekeningen.
3. De lokale besturen kunnen vandaag nog altijd een beroep doen op financiële 
ondersteuning van de Vlaamse overheid voor investeringen in groenvoorzieningen. Met 
het in 2014 gestarte plattelandsfonds beoogde de Vlaamse overheid een extra 
ondersteuning van een aantal plattelandsgemeenten die door de economische crisis 
onder druk kwamen te staan. Met de inkanteling van het plattelandsfonds in het Vlaams 
fonds voor de stimulering van (groot)stedelijke en plattelandsinvesteringen vanaf 2017 
(decreet van 23 december 2016) wordt die subsidiëringswijze tot op vandaag verder 
gezet. De methodiek voor het vaststellen van de doellijst en prioritiseringslijst van 
gemeenten en het bepalen van de hoogte van de subsidie blijft behouden. 50 
plattelandsgemeenten ontvangen jaarlijks een investeringssubsidie die ze autonoom 
kunnen besteden aan investeringen in materiële vaste activa binnen de eigen lokale 
context. 
Daarnaast kent de Vlaamse overheid sinds 2020 jaarlijks de dotatie open ruimte of het 
zogenaamde openruimtefonds toe aan de gemeenten. Het gaat om een algemene 
werkingssubsidie die de inspanningen van de gemeenten voor het beheer en de 
inrichting van de open ruimte valoriseert. In 2020, 2021, 2022, 2023 en 2024 bedraagt 
die dotatie respectievelijk 20%, 40%, 60%, 80% en 100% van het bedrag voor open 
ruimte in het Gemeentefonds van het voorgaande jaar exclusief het aandeel van de 13 
centrumsteden. Op dat bedrag wordt een jaarlijkse groeivoet van 3,5% toegepast. 
Vanaf 2025 groeit de dotatie nog enkel jaarlijks met 3,5%. De jaarlijkse verdeling van 
het openruimtefonds onder de gemeenten gebeurt op basis van de kadastrale gegevens 
over open ruimte zoals die gebruikt zijn voor de definitieve verdeling van het 
Gemeentefonds voor het voorgaande jaar. De steden en gemeenten die in het 
Gemeentefonds kunnen genieten van een voorafname of bijzondere financiering, 
hebben in het openruimtefonds geen aandeel (centrumsteden) of een kleiner aandeel 
(regionale steden en kustgemeenten). 
Bijlage 2 bevat een overzicht van de toegekende subsidies voor de 50 
plattelandsgemeenten voor de periode 2015-2023 en van de aandelen van de 
gemeenten in het openruimtefonds voor de periode 2020-2023.
BIJLAGEN
1.Tabel met uitgaven 2015-2023 die betrekking hebben op de 4 beleidsvelden die verband 
houden met groenvoorzieningen
2.Tabel met de aandelen 2015-2023 van de gemeenten in het plattelandsfonds en het 
openruimtefonds 
