title: Dienstjaren leerkracht gepresteerd in het buitenland - Erkenning
thema: Onderwijs en Vorming
pdf link: https://docs.vlaamsparlement.be/pfile?id=2038241
thema link: https://www.vlaamsparlement.be/parlementaire-documenten/schriftelijke-vragen/1797322
SCHRIFTELIJKE VRAAG
nr. 272
van ELISABETH MEULEMAN
datum: 24 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dienstjaren leerkracht gepresteerd in het buitenland  -  Erkenning
Leerkrachten die in Vlaanderen hun getuigschrift behaalden maar hun carrière als 
leerkracht in het buitenland uitbouwden en die na enkele dienstjaren opnieuw in 
Vlaanderen willen lesgeven, kunnen dat. Ze kunnen ook de door hen gepresteerde 
dienstjaren laten erkennen. Daartoe moet wat administratie in orde gebracht worden.
Er is een document voor de erkenning van diensten gepresteerd in landen van de EU, maar 
dat is enkel beschikbaar in het Nederlands. De buitenlandse werkgever moet er een heel 
deel op invullen, maar voor een school uit een land waar geen Nederlands wordt gesproken, 
is dat dus niet evident. Hierbij de link naar de relevante omzendbrief en het betreffende 
document: https://data-onderwijs.vlaanderen.be/edulex/document.aspx?docid=13371.
Aangezien het een document betreft dat sowieso van dienst is in internationale en dus 
niet-Nederlandstalige context, zou het steek houden dat document minstens in het Engels, 
en eventueel ook in het Frans en Duits aan te bieden. Dat zou voor velen de procedure 
vergemakkelijken en versnellen. Rekening houdend met het lerarentekort is het goed om 
zoveel mogelijk drempels weg te werken.
1. Wil de minister, aangezien het gaat om de erkenning van diensten in de landen van 
de EU, het betreffende document ook beschikbaar maken in het Engels? En eventueel 
ook in het Frans en Duits?
2. Zijn er nog stappen in deze procedure die de minister zal vereenvoudigen? Zo ja welke?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 272 van 24 januari 2024
van ELISABETH MEULEMAN
Conform de taalwetgeving stelt mijn onderwijsadministratie inderdaad enkel 
Nederlandstalige aanvraagformulieren ter beschikking via hun website. Dit is standaard. 
Ze aanvaarden evenwel documenten en bewijsstukken in andere talen, voor zover ze de 
inhoud ervan kunnen verifiëren. Aanvragen in het Engels en Frans hoeven geen vertaling 
te hebben. Voor andere talen wordt wel een beëdigde vertaling naar het Nederlands 
gevraagd. Anders kan de aanvraag niet correct en ten gronde beoordeeld worden.
De ervaring leert dat het merendeel van dergelijke aanvragen slaat op diensten die in 
Nederland of in het Franstalige landsgedeelte gepresteerd werden. Als het over 
onderwijsdiensten gaat die het Ministerie van Onderwijs van de Franse Gemeenschap 
bezoldigde, verwijst mijn onderwijsadministratie de betrokkenen zelfs door naar haar 
Franstalige tegenhanger (via http://www.enseignement.be/index.php). 
Daar bekomt de aanvrager een standaard dienstattest, weliswaar in het Frans opgesteld. 
Ook dit formulier hoeft de aanvrager niet te (laten) vertalen naar het Nederlands.
