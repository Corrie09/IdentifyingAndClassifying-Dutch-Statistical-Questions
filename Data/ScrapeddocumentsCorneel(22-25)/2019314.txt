title: Mediaorganisaties - Vertrouwenspersonen
thema: Media
pdf link: https://docs.vlaamsparlement.be/pfile?id=2019314
thema link: https://www.vlaamsparlement.be/parlementaire-documenten/schriftelijke-vragen/1782049
SCHRIFTELIJKE VRAAG
nr. 34
van FREYA PERDAENS
datum: 23 november 2023
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Mediaorganisaties  -  Vertrouwenspersonen
Op 19 oktober 2023 stelde ik in de commissie bij monde van mijn Youca-student een vraag 
om uitleg over de evaluatie van het actieplan tegen grensoverschrijdend gedrag. Ik citeer 
uit het antwoord van de minister: “Er zijn in de verschillende mediaorganisaties extra 
vertrouwenspersonen opgeleid. In het kader van het actieplan werden 35 professionals 
opgeleid tot erkende vertrouwenspersoon. Deze nieuwe vertrouwenspersonen werken 
ofwel voor een van de mediaorganisaties of zijn als freelancer inzetbaar voor de hele 
sector.”
1. Wie stond in voor de opleiding van die vertrouwenspersonen?
2. Waaruit bestaat zo’n opleiding? Zijn er vervolgopleidingen?
3. Op welke manier zullen die vertrouwenspersonen werken binnen de verschillende 
mediaorganisaties?
4. Hoeveel van die vertrouwenspersonen zijn verbonden aan een mediaorganisatie? 
Hoeveel zijn freelancer?
5. Bij welke mediaorganisaties zijn die vertrouwenspersonen actief?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 34 van 23 november 2023
van FREYA PERDAENS
1. Mediarte organiseerde de opleiding, die werd gegeven door de externe preventiedienst 
IDEWE.
2. De opleiding bestond uit drie contactdagen. De deelnemers leerden over procedures 
voor psychosociaal welzijn op het werk en hoe ze deze in de praktijk kunnen toepassen. 
Na het voltooien van de opleiding ontvingen de deelnemers een getuigschrift.
Vervolgopleidingen bestaan uit supervisies en intervisies. Naast de wettelijke 
verplichting om jaarlijks deel te nemen aan een supervisie, is het ook belangrijk dat 
vertrouwenspersonen tijdens deze momenten extra ondersteuning krijgen.
Op 30 november 2023 organiseerde Mediarte een netwerkmoment voor de door hen 
opgeleide vertrouwenspersonen en voor een bredere groep van vertrouwenspersonen 
werkzaam binnen de sector.
3. De vertrouwenspersoon draagt bij aan het voorkomen en aanpakken van psychosociale 
risico's op het werk, zoals stress, conflicten, pesterijen, geweld en ongewenst seksueel 
gedrag. Die persoon biedt een luisterend oor, geeft onderbouwd advies na een 
vertrouwelijk gesprek en kan ook bemiddelen in conflictsituaties of acties voorstellen. 
De uiteindelijke keuze voor interventie ligt altijd bij de aanvrager. De 
vertrouwenspersoon heeft beroepsgeheim.
4. 30 vertrouwenspersonen zijn verbonden aan een mediaorganisatie, 5 zijn freelancer. 
5. In onderstaande mediaorganisaties zijn vertrouwenspersonen actief die de opleiding 
tot vertrouwenspersoon via mediarte hebben gevolgd binnen het kader van het 
actieplan: 
Another Dimension of an Idea, Caviar Film Financing, de chinezen NV, De Mensen, 
deBuren, Fabric Magic BV, Face It bv, FBO BV, Fly Away Visual Facilities, Free Kings bv, 
mediarte, Moxy BV, Option Facilities, Panenka NV, Play Media, Roses Are Blue, Studio 
Souza, The Pack Brussels, Vlaanderen Eén NV, Warner Bros ITVP België Specials, 
Woestijnvis NV.
