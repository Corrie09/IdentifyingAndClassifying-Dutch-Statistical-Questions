title: Viaduct B401 Gent - Mobiliteitsstudie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2033829
thema link: https://www.vlaamsparlement.be/parlementaire-documenten/schriftelijke-vragen/1796375
SCHRIFTELIJKE VRAAG
nr. 519
van STEPHANIE D'HOSE
datum: 19 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Viaduct B401 Gent  -  Mobiliteitsstudie
In een artikel van AVS (Oost-Vlaamse Televisie) op 20 december 2021, werd 
bekendgemaakt dat de minister een bedrag van 500.000 euro had toegewezen voor een 
mobiliteitsstudie van de B401. Het viaduct B401 is de autosnelweg die rechtstreeks naar 
de Gentse binnenstad leidt. 
Graag zou ik een update ontvangen over de stand van zaken betreffende die 
mobiliteitsstudie.
1. Kan de minister laten weten of de resultaten van de mobiliteitsstudie inmiddels 
beschikbaar zijn?
Zo niet, tegen wanneer kunnen we ze verwachten en op welke vragen moet het rapport 
een antwoord bieden? 
Zo ja, dan zou ik graag meer inzicht krijgen in de voornaamste bevindingen en 
conclusies van het rapport? Daarnaast verneem ik graag de analyses die zijn 
uitgevoerd op basis van het rapport en welke aanbevelingen of mogelijke acties daaruit 
voortvloeien.
2. Is er al duidelijkheid over het al dan niet verdwijnen van het viaduct B401 in Gent? 
Zijn er concrete plannen of genomen beslissingen met betrekking tot de toekomst van 
die autosnelweg? En als er nog geen definitieve beslissing is genomen, kan de minister 
dan aangeven welke overwegingen momenteel een rol spelen bij het nemen van een 
besluit?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 519 van 19 januari 2024
van STEPHANIE D'HOSE
1. De mobiliteitsstudie voor de B401, in opdracht van AWV, is op 26/10/2023 van start 
gegaan. De studie wordt in hoofdlijnen uitgevoerd in vijf fasen: Analyse; 
Haalbaarheid; Lange Termijn & impactanalyse; Stappenplan en Synthese. Elke fase 
eindigt met een rapport. De uitvoeringstermijn van de volledige studie is 12 
kalendermaanden.
Een eerste draft-versie van de Analysenota is net verdeeld voor nazicht aan de leden 
van de Begeleidingsgroep (samengesteld door ambtenaren van de stad Gent, DMOW, 
De Lijn en AWV). Een validatie van de nota door de stuurgroep wordt in de loop van 
de maand maart verwacht. 
2. Er is op dit moment geen duidelijkheid over het verdwijnen van het viaduct B401 te 
Gent. Om de verschillende scenario’s die in het onderzoek worden ontwikkeld met 
elkaar te vergelijken, is een beoordelingskader nodig. Dit beoordelingskader is nog in 
opmaak.
Het beoordelingskader is gebaseerd op de 3 hoofddoelstellingen voor het project: 
multimodale bereikbaarheid, ruimte vrijmaken en technische haalbaarheid. Bij elke 
doelstelling horen enkele beoordelingscriteria die de doelstellingen concretiseren en 
waarop de verschillende scenario’s kwalitatief kunnen worden beoordeeld.
