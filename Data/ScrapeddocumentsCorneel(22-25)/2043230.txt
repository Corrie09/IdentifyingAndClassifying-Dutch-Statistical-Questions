title: Platform 'Iedereen Overal' - Betrokkenheid private initiatieven
thema: Gelijke kansen
pdf link: https://docs.vlaamsparlement.be/pfile?id=2043230
thema link: https://www.vlaamsparlement.be/parlementaire-documenten/schriftelijke-vragen/1803233
SCHRIFTELIJKE VRAAG
nr. 140
van BRECHT WARNEZ
datum: 9 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Platform 'Iedereen Overal'  -  Betrokkenheid private initiatieven
Op 3 december 2023, ter gelegenheid van de Internationale Dag van Personen met een 
Handicap, lanceerden minister Rutten, Horeca Vlaanderen en Inter het platform ‘Iedereen 
Overal'. Dat initiatief beoogt het verzamelen en delen van informatie over de 
toegankelijkheid van restaurants en cafés in Vlaanderen om zo personen met een handicap 
beter te ondersteunen.
Het platform streeft naar drie primaire doelen: het informeren van mensen met een 
handicap over toegankelijke horecagelegenheden, het bewustmaken en informeren van de 
horecasector over toegankelijkheidsoplossingen, en het erkennen van de inspanningen van 
horeca-uitbaters door middel van toegankelijkheidsmedailles. Bij de start had het platform 
gegevens van ongeveer 100 etablissementen. Hoewel dit een positieve stap is, wordt 
benadrukt dat een grotere deelname van horecazaken noodzakelijk is om het platform 
effectief te maken, aangezien die 100 etablissementen slechts ongeveer 0,15% vormen 
van de bijna 65.000 horecazaken in Vlaanderen.
In de commissie van 9 januari 2024 gaf de minister een historisch overzicht van de 
totstandkoming van het platform. Minister Rutten benadrukte de dringende behoefte aan 
informatie over de toegankelijkheid van gebouwen, zowel voor gebruikers, met name 
personen met een handicap, als voor beleidsdoeleinden. Dat leidde tot de oprichting van 
Toegankelijk Vlaanderen (Toevla) in 2012, maar – stelde de minister – er werd vastgesteld 
dat deze databank verouderd was en vernieuwd moest worden om gebruiksvriendelijker 
te zijn en dat de focus meer op toegankelijkheidskwaliteiten dan op belemmeringen moest 
worden gelegd. Het resultaat daarvan was een nieuwe toegankelijkheidswijzer voor musea.
Een poging om de toegankelijkheidswijzer voor musea uit te breiden naar restaurants en 
horeca faalde technisch, aldus de minister. Als reactie daarop werd het nieuwe platform 
‘Iedereenoveral.be’ gelanceerd, dat wel de technische mogelijkheden biedt om 
toegankelijkheidsinformatie voor diverse gebouwen en faciliteiten te verzamelen en te 
delen.
Er is een campagne, zowel online als offline, gestart door Horeca Vlaanderen met steun 
van lokale besturen en de Vereniging van Vlaamse Steden en Gemeenten (VVSG) om het 
platform te promoten.
Elk initiatief dat de toegankelijkheid van (semi-)publieke gebouwen vergroot, is toe te 
juichen. Ook in de private sfeer zijn dergelijke initiatieven vast te stellen. Ik denk 
bijvoorbeeld aan On Wheels, een vzw die al sinds 2016 toegankelijkheidsinfo verzamelt 
(vooral voor rolstoelgebruikers) over cafés, restaurants, winkels, parkeerplaatsen, hotels 
enzovoort. Zij hebben bijvoorbeeld in de categorie horeca ongeveer 2400 restaurants, 
1500 cafés en 7600 winkels in hun systeem zitten.
1. Kan de minister een stand van zaken geven over het initiatief ‘Iedereen Overal' tot nu 
toe?
2. Werd er tijdens de totstandkoming van het platform ‘Iedereen Overal’ ook gekeken 
naar de bestaande initiatieven in de private sector (bijvoorbeeld On Wheels)?
3. Waarom werd gekozen om niet verder te bouwen op private initiatieven (zoals 
hierboven geschetst)?
4. Op welke manier kunnen private initiatieven op steun rekenen?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 140 van 9 februari 2024
van BRECHT WARNEZ
1. De applicatie IedereenOveral publiceert op vandaag informatie over 182 restaurants en 
cafés, waarvan 10 met een gouden medaille, 63 met een zilveren en 69 met een bronzen 
medaille. Daarnaast zijn er 150 dossiers in opmaak. Uitbaters die een dossier hebben 
opgestart, maar nog niet alle informatie vervolledigden, ontvangen hiervoor binnenkort 
een herinnering. 
Dit zijn de eerste resultaten na de lancering op 3 december 2023. Er staan dit voorjaar 
nog verschillende communicatie initiatieven gepland om de applicatie in de kijker te 
plaatsen, in samenwerking met Horeca Vlaanderen.
2-3.Bij de totstandkoming van IedereenOveral werd gekeken naar de bestaande 
initiatieven in de private sector.
Zonder daarbij  afbreuk te doen aan de bestaande initiatieven, was er geen applicatie 
voorhanden die toegankelijkheidsinformatie verzamelde voor een brede diversiteit van 
mensen met een beperking. De verzamelde informatie was ook te beknopt om 
tegemoet te komen aan de vooropgestelde ambitie om die zaken die al 
toegankelijkheidsinspanningen leverden, te kunnen beoordelen en belonen met een 
toegankelijheidsmedaille. Het feit dat we het voortbestaan van de nieuwe applicatie 
duurzaam moeten kunnen garanderen (een privaat initiatief kan ten alle tijde 
stopgezet worden), alsook de vele linken die er zijn met andere beleidsinstrumenten 
(bv. de toegankelijkheidslabels), versterkte de keuze voor een ontwikkeling binnen de 
schoot van het Vlaamse expertisecentrum toegankelijkheid Inter. 
4. We streven er naar om  zo veel als mogelijk samenwerking met private intiatieven te 
realiseren. In een volgende fase bekijken we daarom op welke manier we met bestaande 
applicaties vlot toegankelijkheidsinformatie kunnen uitwisselen. Inspanningen om 
toegankelijkheid in Vlaanderen in kaart te brengen, moeten kunnen renderen voor alle 
partners in het werkveld. Hierover vond eind 2023 al een eerste overleg plaats met On 
Wheels. 
