title: Proefprojecten voor repowering windturbines - Aanvragen
thema: Energie
Natuur en Milieu
pdf link: https://docs.vlaamsparlement.be/pfile?id=2006214
thema link: https://www.vlaamsparlement.be/parlementaire-documenten/schriftelijke-vragen/1768266
SCHRIFTELIJKE VRAAG
nr. 26
van BRECHT WARNEZ
datum: 5 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Proefprojecten voor repowering windturbines  -  Aanvragen
Windturbines hebben een levensduur van ongeveer 20 à 25 jaar. De eerste windturbines 
die werden gebouwd in Vlaanderen zijn bijgevolg stilaan aan vernieuwing toe. De komende 
jaren zullen steeds meer windturbines vernieuwd moeten worden.
De afgelopen 20 à 25 jaar maakten de technieken met betrekking tot windturbines een 
sterke evolutie door waardoor repowering van verouderde windturbines, die nu meestal op 
de meest gunstig gelegen plaatsen liggen, zeer sterk aangeraden is. Repowering kan 
zorgen voor veel meer windenergie en is dus een belangrijk middel om de ambitie van 
Vlaanderen om de helft van de winddoelstelling zoals in het Vlaams Energie- en Klimaatplan 
werd opgenomen, tegen 2030 te realiseren.
Om vlot concrete en complexe repoweringsprojecten uit te rollen organiseerde de Vlaamse 
overheid de oproep ‘pilootprojecten voor repowering van windturbines’. Aan de hand van 
voorbeeldprojecten van bestaande windturbineparken die op korte termijn in aanmerking 
komen voor een repowering worden de drempels in kaart gebracht en weggewerkt zodat 
de uitrol in de toekomst sneller en efficiënter plaatsvindt.
Dergelijke projecten konden worden ingediend van 26 juni tot uiterlijk 31 augustus 2023.
Graag alle data in Excel beschikbaar stellen.
1. Hoeveel unieke projectaanvragen werden ingediend? Graag een overzicht per 
provincie en gemeente met een beschrijving van het bijhorende project en budget.
a) Is de minister tevreden over het aantal aanvragen?
b) Voldoen de ingediende projecten aan de verwachtingen van de minister?
2. Projecten kunnen zowel door ontwikkelaars van windturbineprojecten als door lokale 
besturen worden aangedragen.
Kan de minister aangeven door wie de ingediende projectaanvragen aangedragen 
werden?
3. De gesprekken met de indieners en andere relevante actoren om de ideale 
projectcases te selecteren zijn afgerond in september.
Op basis van welke criteria werd tijdens deze gesprekken beslist wat de ideale 
projectcases zijn?
4. Hoeveel projecten werden geselecteerd? Graag een overzicht per project per provincie 
met daarbij wie het project aanvroeg, alsook de locatie van het project.
a) Hoe kijkt de minister naar de geografische spreiding van de geselecteerde 
aanvragen? Als er grote verschillen zijn in het aantal aanvragen per provincie, hoe 
verklaart de minister dan die verschillen?
b) Hoe verhouden de aanvragen ingediend door ontwikkelaars en door lokale 
besturen zich binnen de geselecteerde aanvragen?
c) Wanneer er een duidelijke overheersing is van aanvragen ingediend door een van 
de eerder genoemde partijen, hoe verklaart de minister dat?
d) Wat zijn de voornaamste redenen waarom projecten werden geweigerd?
5. Welk subsidiebudget werd vrijgemaakt voor deze oproep?
a) Welk budget wordt gereserveerd per geselecteerd project?
b) Aan de hand van welke criteria wordt beslist welk budget een project krijgt?
c) Hoe evalueert de minister de gehanteerde criteria?
d) Acht de minister het gereserveerde budget voldoende? Zo niet, welke maatregelen 
neemt de minister om in bijkomend budget te voorzien?
6. Plant de minister nieuwe initiatieven op dit vlak? Zo ja, graag timing en budget.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 26 van 5 oktober 2023
van BRECHT WARNEZ
1-2.Repowering windturbines is een initiatief op de agenda van de transitieprioriteit 
Omgeving voor de Toekomst, kaderend binnen de vierde Vlaamse Strategie Duurzame 
Ontwikkeling. De reconversie van oude windturbineparken is een grote uitdaging. Met 
het opzetten van een piloottraject zoekt het Departement Omgeving partners op het 
terrein die mee voor deze uitdaging staan en die mee willen nadenken rond een goede 
aanpak.
3. Een eerste ronde van inschrijvingen liep inderdaad af op 31 augustus, maar er werd 
beslist deze inschrijvingstermijn te verlengen tot 31 oktober. Bijgevolg werden er nog 
geen gesprekken opgestart met de inschrijvers; zij werden louter ingelicht over de 
verlenging en het verdere verloop van het traject. 
4. Uit het voorgaande volgt dan ook dat er nog geen antwoord kan worden gegeven met 
betrekking tot het aantal inschrijvers, de hoedanigheid van die inschrijvers en de 
criteria op basis waarvan projecten al dan niet werden weerhouden.
5. Aan deze pilootgroep worden geen subsidies gekoppeld. Ontwikkelaars en lokale 
besturen werden uitgenodigd om projecten, die op korte termijn aan repowering toe 
zijn, aan te melden. De ambitie is om samen met de projectindieners een traject van 
kennisdeling op te starten, waarbij hindernissen en potentiële oplossingen in de 
repoweringsopgave in beeld komen.
6. Op dit moment staan nog geen nieuwe initiatieven gepland op dit vlak aangezien de 
eerste pilootgroep nog van start moet gaan en we die eerst willen afwachten en 
evalueren voor we nieuwe initiatieven nemen.
