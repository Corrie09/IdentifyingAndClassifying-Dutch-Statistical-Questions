title: Agentschap voor Natuur en Bos (ANB) en Agentschap Landbouw en Zeevisserij - Beroepen tegen omgevingsvergunning
thema: Natuur en Milieu
Ruimtelijke ordening
pdf link: https://docs.vlaamsparlement.be/pfile?id=2078835
thema link: https://www.vlaamsparlement.be/parlementaire-documenten/schriftelijke-vragen/1834845
SCHRIFTELIJKE VRAAG
nr. 33
van JURGEN CALLAERTS
datum: 18 oktober 2024
aan JO BROUNS
VLAAMS MINISTER VAN OMGEVING EN LANDBOUW
Agentschap voor Natuur en Bos (ANB) en Agentschap Landbouw en Zeevisserij  -  Beroepen 
tegen omgevingsvergunning
Voor handelingen met een mogelijke impact op de omgeving dient men in vele gevallen 
over een omgevingsvergunning te beschikken. Tijdens het proces dat al dan niet leidt tot 
het toekennen van een vergunning, kan advies van verschillende instanties nodig zijn, 
zoals het Agentschap voor Natuur en Bos of het Agentschap Landbouw en Zeevisserij. 
Kan de minister hierna een geannualiseerd overzicht voor de afgelopen vijf jaar (tot heden) 
geven?
1. Hoeveel keer is het Agentschap voor Natuur en Bos in beroep gegaan tegen een 
afgeleverde vergunning? Hoeveel keer diende ANB beroep in bij de Raad voor 
Vergunningsbetwistingen? 
2. Hoeveel keer is ANB in beroep gegaan tegen een afgeleverde vergunning, waarbij de 
vergunnende overheid het advies van ANB niet had gevolgd? 
3. Hoeveel keer is het Agentschap Landbouw en Zeevisserij in beroep gegaan tegen een 
afgeleverde vergunning? Hoeveel keer diende het Agentschap Landbouw en Zeevisserij 
beroep in bij de Raad voor Vergunningsbetwistingen? 
4. Hoeveel keer is het Agentschap Landbouw en Zeevisserij in beroep gegaan tegen een 
afgeleverde vergunning, waarbij de vergunnende overheid het advies van het 
Agentschap Landbouw en Zeevisserij niet had gevolgd? 
5. Hoe interpreteert de minister die cijfers, zeker gezien de intentie in het regeerakkoord 
om als Vlaamse overheid “geen tegenstrijdige adviezen meer te verlenen” en “het 
vergunningenbeleid tegen het licht te houden”? Overweegt de minister na te denken 
over het statuut van de adviezen van die instanties?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 33 van 18 oktober 2024
van JURGEN CALLAERTS
1. Bijlage 1 bevat een overzicht van de door het Agentschap voor Natuur en Bos (ANB) in 
de periode 2019 - heden bij de Raad voor Vergunningsbetwistingen ingediende 
beroepen. 
Bijlage 2 bevat een overzicht van de door het ANB in de periode 2019 - heden bij de 
Deputatie ingediende beroepen.
2. Wat de door het ANB in de periode 2019 - heden ingediende beroepen betreft, gaat het 
steeds om dossiers waarin het door het ANB uitgebracht advies niet is gevolgd of het 
ten onrechte niet werd gevraagd.
3. Bijlage 3 bevat een overzicht van de door het Departement Landbouw en Visserij en 
het Agentschap Landbouw en Zeevisserij in de periode 2019- 28 oktober 2024 bij de 
Raad voor vergunningsbetwistingen ingediende annulatieberoepen. 
Bijlage 4 bevat een overzicht van de door het Departement Landbouw en Visserij en 
het Agentschap Landbouw en Zeevisserij in de periode 2019- 28 oktober 2024 bij de 
Deputatie ingediende beroepen.
4. Wat de door het Departement Landbouw en Visserij en het Agentschap Landbouw en 
Zeevisserij in de periode 2019 - 28 oktober 2024 ingediende beroepen betreft, gaat 
het steeds om dossiers waarin het door het departement of agentschap uitgebracht 
advies niet is gevolgd.
5. De gerapporteerde aantallen beroepsschriften en verzoekschriften zijn onbeduidend ten 
opzichte van de duizenden behandelde vergunningsdossiers en het aantal door derden 
ingestelde beroepen. De intentie om geen tegenstrijdige adviezen meer te verlenen 
dient eerder gezien te worden in het kader van de behandeling in eerste aanleg, en 
niet in het kader van beroepsprocedures, die slechts ingezet worden indien een correcte 
vergunningverlening in het gedrang komt.
BIJLAGEN
1. Overzicht voor de periode 2019 -28 oktober 2024 van de door het Agentschap voor 
Natuur en Bos bij de Raad voor Vergunningsbetwistingen ingediende beroepen
2. Overzicht voor de periode 2019-28 oktober 2024 van de door het Agentschap voor 
Natuur en Bos ingediende beroepen
3. Overzicht voor de periode 2020-28 oktober 2024 van de door het Departement 
Landbouw en Visserij en het Agentschap Landbouw en Zeevisserij in de periode 2020- 
28 oktober 2024 bij de Raad voor vergunningsbetwistingen ingediende 
verzoekschriften
4. Overzicht voor de periode 2019-28 oktober 2024 van de door het Departement 
Landbouw en Visserij en het Agentschap Landbouw en Zeevisserij ingediende beroepen
Bijlage 1. Overzicht voor de periode 2019 - heden van de door het Agentschap 
voor Natuur en Bos bij de Raad voor Vergunningsbetwistingen ingediende 
beroepen
Jaar Aantal
2019 0
2020 0
2021 4
2022 4
2023 4
2024 4
Bron: Agentschap voor Natuur en Bos
Bijlage 2. Overzicht voor de periode 2019 - heden van de door het Agentschap 
voor Natuur en Bos bij de Deputatie ingediende beroepen
Jaar Aantal
2019 12
2020 10
2021 18
2022 15
2023 29
2024 11
Bron: Agentschap voor Natuur en Bos
Bijlage 3. Overzicht voor de periode 2020-28 oktober 2024 van de door het 
Departement Landbouw en Visserij en het Agentschap Landbouw en Zeevisserij 
in de periode 2020- 28 oktober 2024 bij de Raad voor vergunningsbetwistingen 
ingediende verzoekschriften  
Jaar Aantal ingediende verzoekschriften
2019 0
2020 0
2021 1
2022 4
2023 3
2024 3
Bron: Agentschap Landbouw en Zeevisserij
Bijlage 4. Overzicht voor de periode 2019-28 oktober 2024 van de door het 
Departement Landbouw en Visserij en het Agentschap Landbouw en Zeevisserij 
ingediende beroepen  
Jaar Aantal ingediende beroepen
2019 9
2020 9
2021 8
2022 8
2023 8
2024 6
Bron: Agentschap Landbouw en Zeevisserij
