title: Stelplaatsen De Lijn - Kostprijs infrastructuuraanpassingen voor elektrische bussen
thema: Mobiliteit en Verkeer
pdf link: https://docs.vlaamsparlement.be/pfile?id=2006002
thema link: https://www.vlaamsparlement.be/parlementaire-documenten/schriftelijke-vragen/1765860
SCHRIFTELIJKE VRAAG
nr. 45
van ELS ROBEYNS
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Stelplaatsen De Lijn  -  Kostprijs infrastructuuraanpassingen voor elektrische bussen
In de stelplaats Winterslag in Limburg loopt een proefproject met elektrische bussen. Door 
de komst van de elektrische bussen moesten er op de stelplaats gigantische aanpassingen 
gebeuren om Ã¼berhaupt te voldoen aan bepaalde veiligheidsnormen die daarmee gepaard 
gingen. Men is nog steeds bezig om de stelplaats aan te passen aan allerhande 
veiligheidsnormen, zoals een betonnen stroomcabine en een betonnen muur van 5 meter 
voor brandveiligheid.
Deze aanpassingen brengen heel wat kosten met zich mee. Daarover de volgende vragen.
1. Wat is de gemiddelde kostprijs om een stelplaats aan te sluiten op het stroomnet?
2. Wat is de volledige kostprijs voor de aanpassingen die werden gedaan in de stelplaats 
Winterslag? Wat is de gemiddelde kostprijs voor andere stelplaatsen?
3. Hoeveel kost het gps-gestuurde EBS-programma?
4. Moet voor die aanpassingen een andere verzekering afgesloten worden of is De Lijn 
hier ook de eigen verzekeraar? Hoeveel kost dat?
5. Wat zijn de verbruikskosten van stroom op kwartaalbasis gemiddeld?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 45 van 2 oktober 2023
van ELS ROBEYNS
1. De gemiddelde kostprijs om een stelplaats aan te sluiten op het distributienetwerk is 
slechts een onderdeel van de totale elektrificatiekost en verschilt drastisch van 
stelplaats tot stelplaats. De prijs hangt af van verschillende parameters, zoals de 
omvang van de stelplaats en het aantal e-bussen dat er gestationeerd wordt. 
Daarnaast zijn er ook grote verschillen mogelijk wat de aansluiting op het stroomnet 
betreft. Zo kan het mogelijk zijn om op een bestaande lus aan te sluiten (al dan niet 
met voldoende capaciteit), maar kan de aansluiting in andere gevallen ook complexer 
zijn en bestaan uit een bijkomende kabelaansluiting voor De Lijn en de volledige 
lengte van deze kabelaansluiting. 
De kostprijzen zijn dus gebonden aan de situatie op individuele stelplaatsen, maar 
liggen globaal genomen tussen 50.000 euro (bij een eenvoudige aansluiting op een 
bestaande lus van het elektriciteitsnet met voldoende capaciteit) en 1.500.000 euro 
(op grote afstand van het onderstation van het net, met aanleg van een specifieke 
kabel bedoeld voor de laadinfrastructuur op de stelplaats).
2. De kostprijs van de eerste fase van de elektrificatie (inclusief studie, netaansluiting, 
laders en werken) bedraagt 1,5 miljoen euro. De bijkomende werken (inclusief studie, 
netaansluiting, werken en laders) voor de volledige elektrificatie, inclusief Spartacus 
lijn 2, worden geschat op 9,4 miljoen euro. Het uiteindelijk kostenplaatje kan 
verschillen van deze ramingen.
De kostprijs van de aanpassingen aan andere stelplaatsen is sterk gebonden aan de 
situatie op elke locatie. Een gemiddelde kostprijs kan daarom niet gegeven worden.
3. Het PSI e-bus, het programma dat De Lijn gebruikt om het stelplaats- en 
laadmanagement te beheren, is een software die een plaats toekent aan bussen die 
op de stelplaats aankomen, waar ze vooral in de loop van de nacht in functie van hun 
ritopdracht van de volgende dag aan de goedkoopste kostprijs voldoende geladen 
worden. Het programma is niet gebaseerd op gps, maar is vanwege de complexiteit 
een cruciale schakel in de elektrificatie van de vloot en van de stelplaatsen.
De aankoop van deze software werd door de raad van bestuur van De Lijn 
goedgekeurd op 7 juli 2022 voor het bedrag van 11,160 miljoen euro.
4. Ethias heeft, als verzekeraar van overheidsdiensten, bijkomende eisen aangekaart 
voor de stelplaatsen van De Lijn. Aangezien De Lijn nog in onderhandeling is met 
Ethias, is de impact van deze eisen nog niet definitief.
5. Voor het derde kwartaal van dit jaar bedroeg de totale elektriciteitskost voor de 
stelplaats Genk Winterslag ongeveer 30.000 euro. Van deze totaalkost werd ongeveer 
23.000 euro besteed aan elektriciteitskost voor e-bussen. In dit kwartaal waren er 
acht e-bussen in dienst. 
