title: Stopzetting varkensstallen - Procedurele knelpunten
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2050987
thema link: https://www.vlaamsparlement.be/parlementaire-documenten/schriftelijke-vragen/1806688
SCHRIFTELIJKE VRAAG
nr. 383
van MIEKE SCHAUVLIEGE
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stopzetting varkensstallen  -  Procedurele knelpunten
De Vlaamse Landmaatschappij (VLM) heeft een oproep gelanceerd tot stopzetting van 
varkensstallen. Het is belangrijk dat het een succes wordt, zodat de varkensstapel effectief 
met 30 procent kan worden verminderd, met een positieve impact op natuur en milieu. 
Tegelijk worden aan actieve landbouwers zo meer duurzame kansen geboden.
Ik verneem echter dat de behandeling van dossiers niet altijd volledig correct zou verlopen. 
Ik wil niet ingaan op individuele details, maar het lijkt wel de moeite waard om de criteria 
en de beslissingen over die criteria aan een evaluatie te onderwerpen.
Ik wil twee zaken onder de aandacht brengen.
1. De compensatievergoeding voor jonge drachtige zeugen (+/- 120 kg) ligt hoger dan 
voor de categorie ‘varkens meer dan 110 kg’. De administratie zou echter (minstens 
in enkele gevallen) verkeerdelijk toewijzen dat het over varkens van meer dan 110 kg 
gaat, terwijl in realiteit het over jonge drachtige zeugen gaat. Dat maakt voor 
landbouwers een groot financieel verschil. 
Overweegt de minister om dat te bekijken en met de administratie te bespreken? De 
beoordeling moet precies en correct gebeuren. Zal de methode verbeterd worden?
2. Er moeten facturen worden voorgelegd om investeringen in infrastructuur en 
varkensstallen te bewijzen. Alleen houden sommige boekhoudprogramma’s slechts 
facturen bij van de laatste tien jaar. 
Waarom wordt daarmee geen rekening gehouden? Hoe kan dat worden opgelost? Is 
het een optie dat de administratie ter plaatse komt kijken?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 383 van 27 februari 2024
van MIEKE SCHAUVLIEGE
1. De Vlaamse Landmaatschappij (VLM) past in alle aanvraagdossiers dezelfde regels toe 
zoals bepaald in het Besluit van de Vlaamse Regering van 31 maart 2023 betreffende 
de vrijwillige stopzetting van varkensstallen. In dit Besluit is in artikel 6 bepaald dat de 
stopzettingsvergoeding wordt verleend voor het aantal aanwezige dieren in het 
productiejaar 2021 die werden aangegeven bij de Mestbank in het aangiftejaar 2022. 
Het steunbedrag per aangegeven dier wordt bepaald in de bijlage bij het Besluit en is 
afhankelijk van de levensduur van de stal en de aangegeven diercategorie bij de 
Mestbank. Varkens kunnen onder 5 verschillende categorieën worden aangegeven bij 
de Mestbank: 
Categorie varkens Het steunbedrag bepaald in het Besluit van de Vlaamse Regering
zeugen een steunbedrag dat varieert van 362 tot 838 euro per 
aangegeven varken afhankelijk van de levensduur van de stal
beren een steunbedrag dat varieert van 362 tot 838 euro per 
aangegeven varken afhankelijk van de levensduur van de stal
varkens van 20 tot 110 
kgeen steunbedrag dat varieert van 53 tot 151 euro per 
aangegeven varken afhankelijk van de levensduur van de stal
andere varkens van 
meer dan 110 kgeen steunbedrag dat varieert van 53 tot 151 euro per 
aangegeven varken afhankelijk van de levensduur van de stal
biggen met een 
gewicht van 7 tot 20 kgeen steunbedrag dat varieert van 16 tot 44 euro per 
aangegeven varken afhankelijk van de levensduur van de stal
Als de aanvrager zijn jonge drachtige zeugen bij de Mestbank heeft aangegeven onder 
categorie ‘andere varkens van meer dan 110 kg’, dan wordt een vergoeding toegekend 
die varieert van 53 tot 151 euro per varken afhankelijk van de levensduur van de stal.
2. Het steunbedrag per varken is afhankelijk van de levensduur van de stal die wordt 
vastgesteld op basis van het jaar waarop de bouwvergunning werd afgeleverd. In 
sommige gevallen werd een oude stal volledig gestript, verbouwd en heringericht en 
kan de levensduur van de stal worden aangepast indien dit met bewijzen zoals een 
vergunning en facturen wordt aangetoond. Zonder bewijsstukken kan de VLM deze 
aanpassing van de levensduur niet doorvoeren.
