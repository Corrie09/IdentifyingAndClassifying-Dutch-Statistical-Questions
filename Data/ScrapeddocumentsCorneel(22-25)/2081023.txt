title: Sociale bouwprojecten - Mogelijke vertraging
thema: Wonen
pdf link: https://docs.vlaamsparlement.be/pfile?id=2081023
thema link: https://www.vlaamsparlement.be/parlementaire-documenten/schriftelijke-vragen/1836284
SCHRIFTELIJKE VRAAG
nr. 30
van KELLY VAN TENDELOO
datum: 24 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Sociale bouwprojecten  -  Mogelijke vertraging
De fusies van de woonmaatschappijen heeft voor een sterk veranderd landschap gezorgd. 
Heel wat organisaties zijn opgegaan in grotere entiteiten en zoals de wetgeving het 
voorschreef, zijn ze geen actieve partij meer in heel wat gemeenten waar ze vroeger wel 
een werking hadden. Dat heeft jammer genoeg ook enkele negatieve tendensen met zich 
meegebracht. Zo lopen sommige koopprojecten het risico om vertragingen op te lopen of 
zelfs niet meer opgestart te raken omdat de koopmaatschappijen terecht vrezen dat ze het 
project niet tijdig rond krijgen en ze geen return on investment krijgen omdat de verkoop 
zal gebeuren door de nieuwe maatschappij waar ze geen onderdeel meer van zijn.
In de sector wordt er gezegd dat koopmaatschappijen meer flexibiliteit kunnen krijgen, 
zodat de verkoop nog door hen gerealiseerd kan worden. 
De vraag rijst of dit een mogelijkheid is en of er wetgeving is in die richting die gepubliceerd 
kan worden, zodat de huidige stilstand kan worden opgeheven. Dit zorgt er namelijk voor 
dat koopmaatschappijen geen stok meer achter de deur hebben om beloofde projecten 
niet op te starten en blijft de opbrengst ook bij hen, wat billijk is. Het zorgt er ook voor dat 
de nieuwe maatschappijen de procedures rond vergunningen niet opnieuw moeten 
opstarten; zo winnen we dus tijd en creëren we relatief snel extra aanbod in een sector die 
geteisterd wordt door ellenlange wachtlijsten. 
Is er een mogelijkheid dat de termijnen voor bouwprojecten die opgestart zijn voor 2027 
door de toenmalige koopmaatschappijen, een verlenging krijgen? 
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 30 van 25 oktober 2024
van KELLY VAN TENDELOO
Het decreet van 9 juli 2021 houdende wijziging van diverse decreten met betrekking tot 
wonen heeft bepaald dat de woonmaatschappijen vanaf de datum van hun erkenning geen 
nieuwe activiteiten meer mogen ontwikkelen buiten hun werkingsgebied. Daarnaast kregen 
de woonmaatschappijen bijna 7 jaar (namelijk tot 1 januari 2028) om de activiteiten die 
dateerden van vóór de erkenning te beperken tot hun werkingsgebied. Dit betekent meteen 
dat ze alle onroerende goederen, die ze nog bezitten buiten hun werkingsgebied tegen die 
datum moeten overdragen aan de woonmaatschappij, die erkend is voor het 
werkingsgebied waar de betrokken onroerende goederen gelegen zijn.
Dit houdt dus in dat alle sociale koopprojecten, die op de datum van hun erkenning 
opgestart waren buiten het werkingsgebied, waarvoor ze erkend werden, nog konden 
ontwikkeld en gefinancierd worden en ook verkocht worden aan de doelgroep. Indien 
bepaalde van deze woningen niet zouden verkocht zijn tegen eind 2027, dan dient de 
bouwheer-woonmaatschappij die woningen over te dragen aan de woonmaatschappij die 
erkend is voor het werkingsgebied waar die koopwoningen gelegen zijn, met dien 
verstande dat ook de openstaande leningen bij de VMSW mee worden overgedragen. Dit 
decreet heeft ervoor gezorgd dat veel sociale koopprojecten, die vóór de erkenning van de 
woonmaatschappijen (veelal rond half 2023) buiten hun werkingsgebied waren opgestart, 
sneller zijn ontwikkeld dan normaal, met het oog op de verkoop aan de doelgroep vóór 1 
januari 2028.
Op dit moment de wetgeving aanpassen om nog nieuwe sociale koopprojecten te laten 
opstarten buiten het werkingsgebied zou compleet in tegenspraak zijn met de doelstelling 
van de hervorming, met name dat er geen nieuwe activiteiten mogen opgestart worden 
buiten het werkingsgebied na de datum van erkenning.
De enige juiste handelswijze is dus dat zakelijke rechten op projectgronden bestemd voor 
sociale huur- of koopwoningen, gelegen buiten het werkingsgebied, zo snel mogelijk 
worden overgedragen aan de woonmaatschappij, erkend voor het werkingsgebied, waar 
die gronden gelegen zijn. Indien het volle eigendomsrecht om een of andere reden nog 
niet kan overgedragen worden, kan eventueel al een recht van opstal worden verschaft 
aan de woonmaatschappij, erkend voor het werkingsgebied waar de gronden liggen, zodat 
een project kan worden opgestart, gebouwd en gefinancierd.
Om bovenvermelde redenen denk ik er dus niet aan om de termijn voor de overdracht van 
onroerende goederen van woonmaatschappijen, gelegen buiten hun werkingsgebied, die 
tot 1 januari 2028 loopt, te verlengen.
