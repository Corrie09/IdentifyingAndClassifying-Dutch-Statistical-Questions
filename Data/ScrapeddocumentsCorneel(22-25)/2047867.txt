title: Verkeersbordendatabank - Actualisering
thema: Mobiliteit en Verkeer
pdf link: https://docs.vlaamsparlement.be/pfile?id=2047867
thema link: https://www.vlaamsparlement.be/parlementaire-documenten/schriftelijke-vragen/1801605
SCHRIFTELIJKE VRAAG
nr. 644
van ELISABETH MEULEMAN
datum: 7 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Verkeersbordendatabank  -  Actualisering
De gemeenteraad van Oudenaarde keurde op 31 januari 2022 - dat is dus twee jaar 
geleden - een tonnagebeperking goed in twee verschillende straten in deelgemeente Eine 
(het Ohioplein en de Ankerstraat). Een afschrift van een dergelijk besluit wordt steeds naar 
allerlei instanties gestuurd.
Volgens inwoners wordt de tonnagebeperking nog steeds en heel vaak genegeerd. Een van 
de redenen zou zijn dat gps-systemen nog niet zijn aangepast en dat 
vrachtwagenchauffeurs hun gps volgen en daardoor verkeersborden negeren. We 
veronderstellen dat gps-systemen hun data uit de verkeersbordendatabank halen. Als die 
niet actueel is, geldt dat bijgevolg ook voor het gps-systeem.
Onlangs deelde de bevoegde schepen van Oudenaarde mee dat de 
verkeersbordendatabank niet actueel gehouden is, althans voor Oudenaarde. Het zou 
namelijk een titanenwerk zijn om die bij te werken.
1. Klopt het hierboven geschetste?
a) Gebruiken gps-systemen de verkeersbordendatabank?
b) Hoe verloopt de procedure om die databank congruent te houden met de eigenlijke 
verkeerssignalisaties ter plekke?
c) Wie beheert en actualiseert de databank?
2. Klopt het dat er een vertraging van minstens twee jaar is (zie voorbeeld hierboven)? 
Hoe komt dat? Hoe ernstig is de vertraging in tijd, maar ook ruimtelijk: hoeveel gebied 
van Vlaanderen wordt getroffen door eventuele afwijkingen? Kan de minister daar een 
beeld van geven?
3. Is de Vlaamse overheid bezig met een actualisatie? En wat is de tijdlijn daarvoor?
4. Hoe kijkt de minister aan tegen de discrepantie tussen de databank en de situatie op 
de weg? Is dat geoorloofd? Zo niet, wat gaat de minister ondernemen om het te 
verhelpen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 644 van 7 februari 2024
van ELISABETH MEULEMAN
1. De toepassing verkeersborden.vlaanderen wordt beheerd door het Agentschap Wegen 
en Verkeer (AWV), maar staat ter beschikking van alle lokale besturen en alle 
wegbeheerders. Wanneer in het systeem wijzigingen aangebracht worden aan 
snelheidsgerelateerde borden of bepaalde verbodsborden, dan worden die de dag 
nadien ook gepubliceerd via open data en een publieke service (TN-ITS) op het 
Belgische National Access Point of NAP, namelijk transportdata.be 
(https://transportdata.be/dataset/tn-its). Deze publieke service maakt gebruik van 
een Europese datastandaard, nl. CEN TS 17268, wat de verwerking langs de zijde van 
de afnemers fel vereenvoudigt. Bedrijven zoals o.a. TomTom en Here maken gebruik 
van deze service om hun producten en diensten te actualiseren en hun datakwaliteit 
te verbeteren. De Vlaamse overheid stelt de open data wel beschikbaar, maar is niet 
betrokken bij de verwerking door de kaartenmakers.
Daarnaast biedt de Vlaamse overheid deze publieke service als datadienst ook op maat 
aan via Mobilidata aan serviceproviders van navigatiesystemen, kaartenmakers en 
voertuigfabrikanten. Op deze manier kan men, snel en op maat van de weggebruiker, 
updates ontvangen en verwerken van tal van verkeersborden, waaronder de 
snelheidsborden. Bovendien zet Mobilidata via stakeholdermanagement actief in op het 
aangaan van samenwerkingen met service providers.  
Essentieel hierbij is dat het proces start bij de wegbeheerder, die elke wijziging aan 
verkeersborden op het terrein eigenlijk ook zou moeten registreren via 
verkeersborden.vlaanderen om die te laten doorstromen als open datadienst. Dit is 
echter tot op heden een extra taak waar vele wegbeheerders niet altijd aan toe komen. 
Om een idee te geven, in 2023 brachten naast AWV ook 129 lokale besturen 
aanpassingen aan in het systeem. 
Het bijhouden van de verkeersborden.vlaanderen databank is tot op heden geen 
decretale verplichting. Het is wel verplicht om besluiten, zoals een aanvullend 
reglement, te melden aan de Vlaamse overheid. 
Voor het opmaken van een aanvullend reglement stelt de Vlaamse overheid de 
toepassing IRGN ter beschikking van de wegbeheerders. Er zal een integratie opgezet 
worden tussen IRGN en de verkeersborden.vlaanderen databank. Deze koppeling zal 
zorgen voor een actualisatie van de data in de verkeersborden.vlaanderen databank. 
De koppeling tussen IRGN en verkeersborden.vlaanderen zal verder uitgewerkt worden 
binnen het VLAG-project (zie antwoord 4). 
2. De vertraging hangt af van verschillende factoren, zoals beschreven onder punt 1. 
3. De Vlaamse overheid onderneemt acties om steden en gemeenten te motiveren om 
hiermee aan de slag te gaan, o.a. via workshops, de website, opleidingen en een 
helpdesk. Het AWV onderneemt op regelmatige basis actie om de belangrijkste 
wijzigingen langsheen autosnelwegen en gewestwegen in de databank te registreren. 
De Mobilidata architectuur voorziet bovendien in een feedbackkanaal waarlangs service 
providers bevindingen van eindgebruikers (zoals bijvoorbeeld een foutief weergegeven 
snelheidslimiet of tonnagebeperking) kunnen terugkoppelen aan het AWV, opdat de 
brondata erop kan aangepast worden. 
Er is echter geen centraal initiatief lopende om de hele databank gebiedsdekkend te 
actualiseren.   
4. Dankzij het subsidieprogramma ‘Gemeente zonder gemeentehuis’ hebben zes lokale 
besturen in samenwerking met AWV en ABB het initiatief genomen om de handen in 
elkaar te slaan. Samen willen deze partners een innovatieve en participatieve oplossing 
ontwikkelen voor het beheren en delen van ‘signalisatie’ assets op het openbare 
domein. Dit initiatief, genaamd VLAG (Volgen van Linkende Asset Gegevens), focust 
onder andere op het beheren en delen van verkeerssignalisatie, specifiek 
verkeersborden en wegmarkeringen. Men streeft hierbij naar een efficiënt en 
gebruiksvriendelijk beheer van verkeerssignalisatie voor elke wegbeheerder en lokaal 
bestuur, waarin de volledige procesflow ondersteund wordt t.e.m. de opmaak van een 
aanvullend reglement.
Elke wegbeheerder zal verkeerssignalisatie kunnen ontwerpen, goedkeuren en 
beheren. De huidige verkeersbordentool wordt volledig vernieuwd en geïntegreerd met 
het IRGN, de tool waarin de aanvullende reglementen worden opgemaakt. De nieuwe 
tool maakt het mogelijk om het volledige proces van de verkeerssignalisatie van 
ontwerp tot uiteindelijke verwijdering op te volgen, en elke wegbeheerder en lokaal 
bestuur in staat te stellen zijn assets optimaal te beheren. Daarnaast zal de data ook 
blijven doorstromen naar de service providers als datadienst. Door het volledige proces 
te digitaliseren, is het de betrachting van de Vlaamse overheid om de datakwaliteit en 
het gebruik bij de lokale besturen te doen stijgen. 
