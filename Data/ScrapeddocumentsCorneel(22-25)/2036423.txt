title: Watergevoelige openruimtegebieden (WORG's) - Afbakening
thema: Natuur en Milieu
pdf link: https://docs.vlaamsparlement.be/pfile?id=2036423
thema link: https://www.vlaamsparlement.be/parlementaire-documenten/schriftelijke-vragen/1796462
SCHRIFTELIJKE VRAAG
nr. 260
van MIEKE SCHAUVLIEGE
datum: 22 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Watergevoelige openruimtegebieden (WORG’s)  -  Afbakening
 
In de eerste bekkenbeheerplannen (2009) werden gebieden waar een tegenstrijdigheid 
zou kunnen bestaan tussen de bestemming ervan en de belangen van het watersysteem, 
geïnventariseerd en op kaart aangeduid. Via de actie ‘toetsing signaalgebieden’ uit het 
bekkenbeheerplan kregen de bekkenstructuren de opdracht om die gebieden aan een 
grondige analyse te onderwerpen, een analyse die onder andere dienst moest doen als 
onderbouwde input voor ruimtelijke planningsprocessen. 
In 2013 besliste de Vlaamse Regering om die gebieden grondiger aan te pakken om het 
waterbergend vermogen van Vlaanderen te vrijwaren. Via de conceptnota kreeg de 
Coördinatiecommissie Integraal Waterbeleid (CIW) de opdracht om voor elk gebied, 
waarvan blijkt dat het ontwikkelen van het gebied volgens de huidige bestemming het 
overstromingsrisico verhoogt, in bijkomende voorwaarden te voorzien of een alternatief 
ontwikkelingsperspectief voor te stellen. 
In de periode 2014-2017 werden de vervolgtrajecten goedgekeurd. Pas recent werd 
gestart met de effectieve afbakening van de watergevoelige openruimtegebieden. De basis 
van die oefening werd gelegd in 2009.
De voorbije jaren werden de overstromingskaarten in Vlaanderen verder uitgewerkt. De 
belangrijkste vernieuwing is dat naast de fluviale overstromingskaarten ook de pluviale 
overstromingskaarten opgemaakt werden. 
Uit het bovenstaande kan worden geconcludeerd dat de opmaak van de signaalgebieden, 
de basis voor de watergevoelige openruimtegebieden, niet gebaseerd is op de meest 
recente overstromingskaarten. Het lijkt dan ook aangewezen om na te gaan of bijkomende 
signaalgebieden en bijgevolg ook WORG’s nodig zijn. In het bijzonder is bij de selectie van 
de gebieden waar een tegenstrijdigheid zou kunnen bestaan tussen de bestemming ervan 
en de belangen van het watersysteem, geen rekening gehouden werd met de pluviale 
overstromingskaarten.
1. Is er al een analyse gemaakt van mogelijke tegenstrijdigheden tussen pluviale 
overstromingskaarten en de bestemming?
2. Welke oppervlakte van de pluviale overstromingskaarten is gelegen in een harde 
bestemming (woongebied, woonuitbreidingsgebied, industriegebied enzovoort). 
Gelieve de cijfers te geven per gemeente.
3. Is de minister akkoord dat het wenselijk is na te gaan of de aanduiding van bijkomende 
signaalgebieden en de afbakening van watergevoelige openruimtegebieden 
aangewezen is op basis van de nieuwe overstromingskaarten en in het bijzonder de 
pluviale overstromingskaarten? Welke stappen heeft de minister daarvoor al gezet?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 260 van 22 januari 2024
van MIEKE SCHAUVLIEGE
1. In opdracht van het Departement Omgeving wordt momenteel een studie uitgevoerd 
naar slecht gelegen onbebouwde percelen: ‘Kwantitatieve en kwalitatieve ruimtelijke 
evaluatie van onbebouwde percelen met een harde bestemming met hoog 
ruimtebeslagrisico in Vlaanderen’. Hierin is een van de uitsluitende factoren ook de 
overstromingsgevoeligheid. In de analyse worden zowel de grote (T10) als middelgrote 
(T100) kans bij huidig klimaat onderzocht, samen met de grote kans (T10) onder 
klimaatscenario.
Ik wil erop wijzen dat bij de besluitvorming inzake de voorlopige aanduiding van de 
watergevoelige openruimtegebieden (WORG’s) een toetsing is gedaan aan de meest 
actuele overstromingskaarten. Dit heeft in bepaalde gevallen geleid tot uitbreiding van 
het WORG ten opzichte van de voorstellen uit 2018; in bepaalde gevallen is de 
overstromingsgevoeligheid afgenomen – bv. ingevolge werken of aanleg van 
wachtbekkens – waardoor het gebied mogelijks ook kleiner is ten opzichte van de 
situatie in 2018.
2. Op basis van een berekening met de kansen T10 en T100 op de pluviale 
overstromingskaarten en de harde bestemmingen (wonen, recreatie, industrie, 
overige) – toestand 2023 – komen we tot een overlap van ca 15.100 hectaren. De tabel 
in bijlage geeft deze oppervlaktes weer per gemeente (afgerond tot op hectare). De 
berekening omvat de volledige harde bestemmingen, zowel openbaar domein als 
kadastrale percelen (bebouwd en onbebouwd).
3. Het is belangrijk om blijvende aandacht te hebben voor de onbebouwde 
overstromingsgevoelige gebieden in Vlaanderen en die van verdere ontwikkeling te 
vrijwaren. De procedure voor de aanduiding van de eerste 139 WORG’s loopt nu om ze 
permanent als bouwvrij aan te duiden. Aanvullend op de reeds lopende studie zal ik 
aan mijn administratie een verdere analyse vragen van de onbebouwde percelen om 
na te gaan of er nood is aan een aanduiding van bijkomende WORG’s. 
Op dit moment wens ik voorrang te geven aan het verder afronden van de lopende 
procedure voor de aanduiding van WORG’s. Bovendien ligt een deel van de 
verantwoordelijkheid ook bij de lokale besturen die de watertoets correct dienen uit te 
voeren bij allerhande projecten en ook zelf RUP’s kunnen opmaken om open ruimte te 
vrijwaren.
BIJLAGE
Overzicht van de oppervlakte van de pluviale overstromingskaarten gelegen in harde 
bestemmingen per gemeente
