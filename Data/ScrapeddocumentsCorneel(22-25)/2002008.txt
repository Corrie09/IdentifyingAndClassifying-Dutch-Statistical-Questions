title: Deeltijds kunstonderwijs (dko) - Terugbetaling inschrijvingsgeld
thema: Onderwijs en Vorming
pdf link: https://docs.vlaamsparlement.be/pfile?id=2002008
thema link: https://www.vlaamsparlement.be/parlementaire-documenten/schriftelijke-vragen/1765601
SCHRIFTELIJKE VRAAG
nr. 7
van KATHLEEN KREKELS
datum: 2 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Deeltijds kunstonderwijs (dko)  -  Terugbetaling inschrijvingsgeld
Vanaf het schooljaar 2023-2024 kunnen leerlingen die zich inschrijven in het deeltijds 
kunstonderwijs hun volledige inschrijvingsgeld terugkrijgen als ze zich terug uitschrijven 
vóór 1 oktober. Deze maatregel moet dienen om discussies over inschrijvingsgeld te 
vermijden en de stap naar het dko nóg laagdrempeliger te maken. Aspirant-leerlingen 
krijgen immers een maand de tijd om te proeven van de lessen in de academie.
De voorbije twee jaar kende het dko een sterke heropleving van het aantal inschrijvingen 
na de coronaperiode. Met die maatregel wordt verder gesurft op deze positieve evolutie 
die de cultuureducatie in Vlaanderen verder versterkt.
1. Hoeveel inschrijvingen telde het dko op 1 september 2023? Graag een opdeling per 
provincie, domein, geslacht en jongere/volwassene.
2. Hoeveel leerlingen schreven zich voor 1 oktober 2023 terug uit? Graag dezelfde 
opdeling. Welke redenen werden daarvoor opgegeven?
3. Zijn er academies die in hun intern reglement bijkomende bepalingen hebben 
opgenomen voor eventuele uitschrijvingen op een later tijdstip? Welke bepalingen 
komen het vaakst voor?
4. Hoe ervaren de academies deze maatregel? Zorgt de maatregel niet voor onbedoelde 
planlast?
5. Hoe evalueert de minister die cijfers? Zijn er procentueel meer inschrijvingen dan het 
voorgaande jaar (schooljaar 2022-2023) omdat we twijfelaars mee aan boord trekken? 
In welke mate blijft dit meerpercentage overeind na 1 oktober?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 7 van 2 oktober 2023
van KATHLEEN KREKELS
Ik kan geen informatie meedelen over de inschrijvingsgegevens. De beschikbare data zijn 
verre van stabiel of representatief, wat het beeld van deze gegevens grondig dreigt te 
vertekenen.
Leerlingen kunnen zich in het deeltijds kunstonderwijs inschrijven tot en met 30 september 
maar de inschrijvingen kunnen tot en met 31 oktober geregistreerd worden. Zo hebben 
academies nog voldoende tijd om papieren inschrijvingen van verder gelegen 
vestigingsplaatsen te verzamelen en in te geven in hun softwarepakket. 
Wanneer leerlingen zich voor 1 oktober uitschrijven, moeten de academies de inschrijving 
verwijderen. Het Agentschap voor Onderwijsdiensten heeft geen zicht op de verwijderde 
inschrijvingen waardoor het onmogelijk is om hierover te rapporteren.
In het Vlaams Parlement worden regelmatig pleidooien gehouden voor de verlaging van 
de planlast. Indien we aan academies zouden vragen om verwijderde inschrijvingen of 
academiereglementen door te geven, zou dit opnieuw een verhoging van de planlast 
betekenen.
Tot nog toe heb ik geen negatieve signalen over deze maatregel ontvangen uit het veld. 
Het lopende schooljaar is echter het eerste waarin de maatregel geldt, het is dus te vroeg 
om te analyseren hoe de academies deze maatregel ervaren.
