title: Zwemzones voor zwemmen in open water - Stand van zaken
thema: Natuur en Milieu
pdf link: https://docs.vlaamsparlement.be/pfile?id=2062757
thema link: https://www.vlaamsparlement.be/parlementaire-documenten/schriftelijke-vragen/1817868
SCHRIFTELIJKE VRAAG
nr. 486
van GWENNY DE VROE
datum: 29 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zwemzones voor zwemmen in open water  -  Stand van zaken
Op 23 februari 2024 gaf de Vlaamse Regering haar definitieve goedkeuring aan het besluit 
tot wijziging van VLAREM II voor zwemmen in open water (Vlaams reglement betreffende 
de milieuvergunning). Met het begin van het buitenzwemseizoen in aantocht, hebben 
verschillende lokale overheden aangegeven aan de slag te gaan met de nieuwe 
regelgeving.
1. Kan de minister een lijst geven van de gemeenten die te kennen hebben gegeven aan 
de slag te gaan met de nieuwe regelgeving, en eventueel een inschatting maken van 
het aantal zwemzones dat er dit zwemseizoen ingericht zal worden door de nieuwe 
regelgeving? Graag een onderscheid tussen zwemzones in open zwemgelegenheden 
en zones voor waterrecreatie enerzijds en vrije zwemzones anderzijds.
2. Op welke plaatsen is men al een onderzoek gestart met het oog op een passende 
risicobeoordeling voor het inrichten van een zwemzone voor zwemmen in open water? 
Graag een onderscheid tussen zwemzones in open zwemgelegenheden en zones voor 
waterrecreatie enerzijds en vrije zwemzones anderzijds.
3. Wat is de stand van zaken van de verschillende onderzoeken voor passende 
risicobeoordeling? Graag een onderscheid tussen zwemzones in open 
zwemgelegenheden en zones voor waterrecreatie enerzijds en vrije zwemzones 
anderzijds.
4. Op welke manier spoort de minister lokale besturen aan om aan de slag te gaan met 
de nieuwe regels? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 486 van 29 maart 2024
van GWENNY DE VROE
1. De nieuwe regelgeving die op 23 februari 2024 definitief goedgekeurd werd door de 
Vlaamse Regering, introduceerde een nieuwe categorie ‘vrije zwemzone’. Het 
aanmelden van een ‘vrije zwemzone’ verloopt via het Omgevingsloket. Momenteel is 
er al 1 project ingediend (Sport Vlaanderen - domein Hofstade). 
Alle gemeenten werden aangeschreven om mee te doen aan proefprojecten in het 
kader van de opmaak van de leidraad voor de risicobeoordeling die het Departement 
Zorg en Netwerk Lokaal Sportbeleid opmaken. Er zijn al 5 gemeenten die meestappen 
in het proefproject: Deinze, Geel, Kortrijk, Mechelen en Zemst (Sport Vlaanderen). 
Voor 5 gemeenten (Avelgem, Brugge, Genk, Gent en Maaseik) wordt er nog gewacht 
op een antwoord, maar is er wel al een eerste overleg geweest. Het is mogelijk dat niet 
al deze gemeenten deze zomer een vrije zwemzone gaan exploiteren, maar wel aan 
het proces willen werken van de plaatsbepaling.
2. In de proefprojecten gericht op de vrije zwemzones gebeurt de opmaak van de 
risicobeoordeling tijdens het proefproject zelf. In het kader van de opdracht van het 
Departement Zorg voor de opmaak van een leidraad voor de risicobeoordeling zullen 
er workshops voorzien worden in de maanden mei en juni 2024. Op dat moment zullen 
de gemeenten die instappen in het proefproject gericht onderzoek doen met het oog 
op een plaatsbepaling en een passende risicobeoordeling.
Daarnaast is er in Dendermonde interesse in het inrichten van een zwemzone voor 
langeafstandszwemmen. Daar is men reeds gestart met een risicobeoordeling.
3. De gekende onderzoeken bevinden zich nog in het beginstadium. Binnen de 
proefprojecten zal hier vanaf mei mee aan de slag worden gegaan.
4. Zoals toegelicht in mijn antwoord op deelvraag 1 werden de lokale besturen 
aangeschreven om mee te doen aan proefprojecten. De nieuwe wetgeving en 
mogelijkheden werden ook aan lokale besturen voorgesteld in het online beleidsforum 
van 18 april jl. van het Departement Omgeving. De info is ter beschikking gesteld op 
de website van het departement Omgeving, zie 
https://omgeving.vlaanderen.be/nl/vlarem-ii-wijziging-inzake-zwemmen-in-open-
water 
Verder verwijs ik ook naar de website van de Vlaamse Milieumaatschappij (VMM) en 
haar nieuwsberichten. Zie hiervoor 
https://www.vmm.be/water/zwemwater/zwemmen-in-open-water
Waar je kan zwemmen, wordt overzichtelijk gebundeld op www.kwaliteitzwemwater.be
