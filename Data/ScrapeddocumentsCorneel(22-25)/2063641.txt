title: Informatiebeheer en archivistiek - Opleidingsaanbod
thema: Onderwijs en Vorming
Wetenschap en Innovatie
pdf link: https://docs.vlaamsparlement.be/pfile?id=2063641
thema link: https://www.vlaamsparlement.be/parlementaire-documenten/schriftelijke-vragen/1821417
SCHRIFTELIJKE VRAAG
nr. 375
van KATIA SEGERS
datum: 18 april 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Informatiebeheer en archivistiek  -  Opleidingsaanbod
Op 27 februari 2024 besliste de Erasmushogeschool Brussel (EhB) om de 
graduaatsopleiding Informatiebeheer aan de campus in Leuven stop te zetten. Dat 
betekent dat die opleiding niet meer zal worden georganiseerd vanaf het academiejaar 
2024-2025 voor nieuwe studenten. Dat komt bovenop het bericht van het stopzetten van 
de manama Archivistiek aan de VUB eerder dit jaar. Enkele jaren geleden werd ook de 
universitaire opleiding Bibliotheek- en Informatiewetenschappen stopgezet.
Op die manier zal er een grote lacune ontstaan in het opleidingsaanbod voor de 
informatiesector. In die sector zijn er nu reeds ernstige problemen voor het vinden van 
voldoende gekwalificeerd personeel. Zonder voldoende opleidingen zal dat in de toekomst 
enkel erger worden. De vrees bestaat ook dat de opgebouwde kennis en ervaring van de 
docententeams daardoor verloren zullen gaan.
1. Hoeveel opleidingen in Vlaanderen bestaan er nog rond informatiebeheer en 
archivistiek? Graag een oplijsting met vermelding waar ze aangeboden worden.
2. Vindt de minister dat een voldoende opleidingsaanbod voor Vlaanderen op basis van 
de nood op het werkveld?
3. Wat is de visie van de minister op de evolutie van het stopzetten van opleidingen 
informatiebeheer en archivistiek?
4. Zal de minister acties ondernemen om meer opleidingen informatiebeheer en 
archivistiek te organiseren? Zo ja, welke acties? Zo niet, waarom niet? 
Deze vraag werd gesteld aan de ministers Jan Jambon (196), Ben Weyts (375)
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
GECOÖRDINEERD ANTWOORD
op vraag nr. 375 van 18 april 2024
van KATIA SEGERS
Het Graduaat in het informatiebeheer: bibliotheek en archief kan worden aangeboden door 
de Arteveldehogeschool, in de vestigingen in Gent en door de Erasmushogeschool Brussel 
in de vestigingen in Leuven.
Op 12 januari 2024 nam de Vlaamse Regering de beslissing om aan deze opleiding een 
afstudeerrichting toe te voegen, namelijk “erfgoedregistratie”, en om de naam van de 
opleiding vanaf academiejaar 2024-2025 te wijzigen naar Graduaat in het 
informatiebeheer. Op deze manier kan de opleiding meer geïnteresseerde studenten 
aantrekken. 
Mijn administratie is nog niet op de hoogte van de beslissing tot het stopzetten van de 
opleiding door de Erasmushogeschool Brussel.
De gezamenlijke master-na-masteropleiding Master in de archivistiek: erfgoed- en 
informatiebeheer kan worden aangeboden door de Vrije Universiteit Brussel (in Brussel), 
de Universiteit Gent (in Gent), de Katholieke Universiteit Leuven (in Leuven en de 
Universiteit Antwerpen (in Antwerpen). Op de websites van deze instellingen is vermeld 
dat deze opleiding zou stopgezet worden maar mijn administratie is hiervan nog niet op 
de hoogte gesteld. Op de website van de Universiteit Antwerpen is wel vermeld dat vanaf 
september 2024 de Universiteit Antwerpen een volwaardige major archivistiek zal 
aanbieden in de Master in de erfgoedstudies.
Het opleidingsaanbod en het al dan niet inrichten van bepaalde opleidingen behoort tot de 
autonomie van de hogeronderwijsinstellingen. Zij nemen beslissingen in dit kader op basis 
van meerdere elementen. Ik vertrouw erop dat de instellingen op een verantwoorde wijze 
keuzes maken en dat ook de vraag naar bepaalde beroepsprofielen hierin een belangrijke 
overweging is. Daar zal ik in mijn gesprekken met instellingen hoger onderwijs steeds voor 
blijven pleiten. Net zoals ik steeds pleit voor een rationeel én kwalitatief onderwijsaanbod, 
ook inzake informatiebeheer en archivistiek. 
