title: Koninklijk Museum voor Schone Kunsten Antwerpen (KMSKA) - Legaat Ghesquière-Lens - Bestemming roerende middelen
thema: Cultuur
pdf link: https://docs.vlaamsparlement.be/pfile?id=2051285
thema link: https://www.vlaamsparlement.be/parlementaire-documenten/schriftelijke-vragen/1806387
SCHRIFTELIJKE VRAAG
nr. 143
van KATIA SEGERS
datum: 26 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Koninklijk Museum voor Schone Kunsten Antwerpen (KMSKA)  -  Legaat Ghesquière-Lens  
-  Bestemming roerende middelen
In 2017 liet Gilberte Ghesquière, weduwe van de Antwerpse diamantair John Lens, hun 
gezamenlijke private kunstcollectie na aan het KMSKA. Het legaat bestaat uit 131 werken 
van overwegend moderne kunst. Het is de op één na grootste schenking nagelaten aan 
het KMSKA. Naast de kunstwerken liet de weduwe ook al haar eigendommen en roerende 
middelen na aan het museum, voor een totaal van 1,26 miljoen euro. In haar testament 
wordt gestipuleerd dat het legaat dient om een fonds op te richten “voor conservatie, 
restauratie, onderzoek, presentatie en aanvulling van mijn kunstcollectie.”
Het dossier is al uitvoerig aan bod gekomen in de commissie en ondertussen liep de expo 
Voor Gigi’, ter ere van Gilberte Ghesquière, in het KMSKA af. Maar er blijft nog steeds 
onduidelijkheid waarvoor de roerende middelen van 1,26 miljoen euro zijn aangewend. De 
minister antwoordde op die vraag in de commissie van 25 mei 2023 dat de middelen al 
voor een deel werden besteed: “Zoals u weet, werden de roerende middelen van het 
legaat, ter waarde van 1,26 miljoen euro, aangewend voor museale uitgaven die in 
hoofdzaak gerelateerd waren met de voorbereiding van de heropening van het museum. 
Die bestedingen gebeurden inderdaad niet volgens de letter van het testament. Ze 
gebeurden echter wel naar de geest van het legaat.” 
Aangezien het antwoord nog steeds vaag blijft, zou ik graag een duidelijk en gedetailleerd 
overzicht krijgen van waar de betreffende roerende middelen de afgelopen jaren exact zijn 
aan uitgegeven en met welke finaliteit.
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 143 van 26 februari 2024
van KATIA SEGERS
Op uw vraag heb ik de details opgevraagd bij het KMSKA van de uitgaven waaraan de 
middelen van het legaat Lens-Ghesquière gespendeerd werden. 
In totaal werden tot op heden (deels binnen de schoot van het Eigen Vermogen en deels 
binnen het budget van KMSKA vzw) 1,4 miljoen euro uitgaven gedaan in uitvoering van 
de wilsbeschikking van mevrouw Gilberte Ghesquière. Dit gaat ruimer dan het bedrag 
van 1,26 miljoen euro dat is geschonken aan het museum.
Het gaat hierbij meer bepaald om uitgaven gerelateerd aan
• het onderzoek en de uitvoering van restauraties (513 keuro);
• lijsten, structurele behandelingen en het schenkersboek (205 keuro);
• de erfbelasting op het legaat en de aankoop van kunstwerken (ruim 621 keuro);
• de expo en het boek “Voor Gigi” (62 keuro).
Het KMSKA geeft hierbij ook aan dat ze in de toekomst de aspecten die in het legaat van 
Gilbert Ghesquière vermeld staan met de nodige zorg en professionaliteit opnemen. De 
uitvoering van de wilsbeschikking van mevrouw Ghesquière vormt een permanente 
verplichting voor KMSKA. Het legaat is niet ‘afgesloten’. Voor conservatie, presentatie, 
onderzoek, … worden (blijvend) reguliere middelen van KMSKA ingezet. 
KMSKA verwijst tot slot naar de recente aankoop van het schilderij ‘Circonvolution’ van 
Georges Vantongerloo. Na enkele kleinere aankopen, is dit de eerste grote aankoop in 
aanvulling op en ter versterking van de kunstcollectie van mevrouw Ghesquière. 
