title: Opvang rondzwervende, verloren of achtergelaten dieren - Gespecialiseerde dienst
thema: Dierenwelzijn
pdf link: https://docs.vlaamsparlement.be/pfile?id=2020271
thema link: https://www.vlaamsparlement.be/parlementaire-documenten/schriftelijke-vragen/1783014
SCHRIFTELIJKE VRAAG
nr. 157
van KURT VANRYCKEGHEM
datum: 29 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Opvang rondzwervende, verloren of achtergelaten dieren  -  Gespecialiseerde dienst
Steden en gemeenten zijn bij wet (art. 9 wet 14 augustus 1986) aangeduid om te zorgen 
voor de opvang van rondzwervende, verloren of achtergelaten dieren. In de praktijk duiden 
steden en gemeenten, desgevallend de politiezone, een dierenasiel aan om de dieren op 
te vangen en in te staan voor de verdere verzorging van die dieren. Vaak worden de dieren, 
in opdracht van de gemeente, ook door het dierenasiel opgehaald met daartoe geschikte 
middelen.
Artikel 135 van de nieuwe Gemeentewet belast de gemeenten dar enkel mee in geval van 
rondzwervende kwaadaardige en woeste dieren. In die gevallen zal de politie in het kader 
van bestuurlijke politie de nodige maatregelen nemen om de openbare orde te herstellen 
en kan de politie een beroep doen op gespecialiseerde diensten (zie infra). Meestal doet 
de politie in die gevallen een beroep op een dierenasiel aangezien het politiepersoneel niet 
over de noodzakelijke middelen beschikt en het personeel niet is opgeleid om met 
gevaarlijke en woeste dieren om te gaan.
Overeenkomstig de richtlijnen op de website van de Vlaamse overheid moet de burger die 
een rondzwervend dier in bewaring houdt, het dier binnen de vier dagen toevertrouwen 
aan de gemeente (of door hen aangeduide asiel), in de praktijk belt de burger die een 
rondzwervend dier aantreft meestal naar de politie, die op haar beurt het dierenasiel 
inschakelt om het dier op te halen en over te brengen naar het asiel.
Steden, gemeenten en politiediensten worden steeds meer geconfronteerd met het niet 
langer aanbieden van een 24/7-permanentie door de dierenasielen, waardoor de politie 
vaak de enige dienst is die buiten kantooruren bereikbaar is en aldus belast wordt, al dan 
niet ondersteund door een permanentieregeling vanuit de gemeente, met het ophalen van 
rondzwervende dieren en het tijdelijk onderbrengen ervan in haar 
politiecommissariaat/gemeentedepot. Niet alle politiekorpsen/gemeenten beschikken over 
aangepaste voertuigen en infrastructuur om de dieren op te halen en tijdelijk onder te 
brengen, laat staan dat het personeel is opgeleid om met gevaarlijke dieren om te gaan. 
Bovendien is het vangen en overbrengen van dieren geen taak van de politie en moet de 
politie daartoe een beroep doen op gespecialiseerde diensten (richtlijn tot het verlichten 
en vereenvoudigen van sommige administratieve taken van de lokale politie van 29 
december 2006).
Volgens een strikte interpretatie van artikel 24 van de Wet op het Politieambt (WPA) kan 
de politie niet belast worden met het zich ontfermen over een rondzwervend dier wanneer 
een burger al een einde heeft gemaakt aan het rondzwerven door het zelf tijdelijk op te 
vangen. De burger moet bij die interpretatie dan zelf contact opnemen met de gemeente, 
of met het aangeduide dierenasiel, om het dier over te brengen.
Uiteraard getuigt bovenstaande interpretatie niet van een probleemoplossende en 
pragmatische ingesteldheid en zal de politie altijd de nodige maatregelen nemen om de 
burger te ontlasten van het aangetroffen dier. Bovendien zal de politie, wanneer het 
rondzwerven een gevaar betekent voor de openbare orde, uiteraard altijd tussenkomen.
De politie wordt in de uitvoering van haar taken ook geconfronteerd met dieren die 
achterblijven, bijvoorbeeld bij het overlijden van de eigenaar, bij arrestatie enzovoort. Ook 
in die gevallen komt het zoeken van een geschikte opvang ten laste van de politie en vaak 
moeten zij dan ook de dieren overbrengen naar een geschikt asiel of een geschikte 
instelling.
1. Kan de afdeling Dierenwelzijn van de Vlaamse overheid zelf voorzien in een 
gespecialiseerde dienst om de gemeente en politie te ontlasten?
2. Kan een erkend dierenasiel verplicht worden die gespecialiseerde dienstverlening 24/7 
aan te bieden, bijvoorbeeld gekoppeld aan het krijgen van een subsidie?
3. Welke oplossingen ziet de minister?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 157 van 29 november 2023
van KURT VANRYCKEGHEM 
1. Sinds Dierenwelzijn overgedragen werd van het federale niveau, heeft Vlaanderen 
zich bereid getoond om fors meer middelen én mensen vrij te maken voor deze 
bevoegdheid. Zo is er geïnvesteerd in een verdrievoudiging van het 
personeelsbestand - overigens terwijl er globaal gezien een koppenbesparing werd 
doorgevoerd - en de oprichting van een controlesysteem in de slachthuizen. Er is ook 
sterk ingezet op een uitstekende en structurele samenwerking met de politiediensten 
de parketten, waarbij iedereen een eigen rol heeft. De lokale politie is per definitie 
aanwezig in elke Vlaamse gemeente en is het beste geplaatst om in te grijpen bij 
acute situaties met zwervende of achtergelaten dieren. De dierenwelzijnswet heeft 
ook daarom deze rol duidelijk aan het lokale niveau heeft toevertrouwd.
2. Lokale besturen hebben de mogelijkheid om eigen afspraken te maken met de 
dierenasielen waar zij een overeenkomst mee sluiten, ook over de diensten die zij 
verwachten van een asiel. 
3. Zie antwoorden op 1 en 2.
