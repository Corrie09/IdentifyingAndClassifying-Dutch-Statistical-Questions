title: Landbouw in VEN- en SBZ-H-gebied - Ontheffing bemestingsverbod
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2047923
thema link: https://www.vlaamsparlement.be/parlementaire-documenten/schriftelijke-vragen/1800841
SCHRIFTELIJKE VRAAG
nr. 320
van BART VAN HULLE
datum: 5 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Landbouw in VEN- en SBZ-H-gebied  -  Ontheffing bemestingsverbod
In artikel 41bis, §4, van het Mestdecreet werden de ontheffingsmogelijkheden omtrent 
nulbemesting decretaal verankerd. Daarmee werd aan landbouwers de belofte gemaakt 
dat ze hun landbouwgrond zonder nulbemesting kunnen doorgeven aan de volgende 
generatie. Door maatregelen in het stikstofakkoord van 10 maart 2023 vervalt deze 
ontheffing in SBZ-H. Over de ontheffingsvoorwaarden in VEN-gebied is er nog discussie. 
1. Graag opgave van de oppervlakte landbouwgebruik in VEN-gebied en SBZ-H 
(opgedeeld tussen enkel VEN, enkel SBZ-H en overlap VEN met SBZ-H), en opgedeeld 
per ruimtelijke bestemming, per teelt, per provincie en indien mogelijk per gemeente
Hoeveel van deze oppervlakte landbouwgebruik in VEN en SBZ-H (opgedeeld tussen 
enkel VEN, enkel SBZ-H en overlap VEN met SBZ-H) zijn eigendom of in beheer van 
terreinbeherende verenigingen of administraties (ANB, De Vlaamse Waterweg, …)? 
Opnieuw opgedeeld per ruimtelijke bestemming, per teelt en indien mogelijk per 
gemeente. 
2. Voor hoeveel percelen (opp/ha) in landbouwgebruik per provincie geldt vandaag een 
bemestingsverbod (exclusief terreinen in eigendom van of beheer door 
terreinbeherende verenigingen en Vlaamse administraties) krachtens artikel 41 bis en 
artikel 41 van het Mestdecreet?
a) Hoeveel van deze percelen (opp/ha) genieten vandaag een ontheffing? Opnieuw 
per provincie.
b) Hoeveel van deze percelen in landbouwgebruik (opp/ha) met een ontheffing zijn 
gelegen ofwel enkel in VEN, ofwel enkel in SBZ-H, ofwel zowel in VEN als SBZ-H? 
Opdeling per provincie.
c) Hoeveel van deze percelen in landbouwgebruik (opp/ha) met een ontheffing zijn 
gelegen in een huiskavel?
3. Voor hoeveel percelen (opp/ha) per provincie in landbouwgebruik in groene 
bestemmingen in SBZ-H (exclusief terreinen in eigendom of beheer terreinbeherende 
verenigingen en Vlaamse administraties) geldt er vandaag nog geen 
bemestingsverbod of is er in een ontheffing op het bemestingsverbod voorzien maar 
zullen die conform het Stikstofdecreet in de toekomst nog bijkomend onder een 
bemestingsverbod vallen? 
4. Voor hoeveel percelen (opp/ha) per provincie in landbouwgebruik in VEN geldt er 
vandaag nog geen bemestingsverbod/ontheffing (exclusief terreinen in 
eigendom/beheer van terreinbeherende verenigingen en Vlaamse administraties) 
maar zouden in het kader van MAP mogelijk in de toekomst nog bijkomend onder een 
bemestingsverbod vallen, d.w.z. wat de milieuverenigingen vragen: in de VEN-
gebieden met uitzondering van huiskavels en ecologisch waardevol agrarisch gebied 
(AGEB)? Opdeling per provincie.
a) Hoeveel van deze percelen (opp/ha) in VEN in landbouwgebruik zijn gelegen in 
een huiskavel?
b) Hoeveel van deze percelen (opp/ha) in VEN in landbouwgebruik zijn gelegen in 
ecologisch waardevol agrarisch gebied? 
Ter verduidelijking: 
- Met de term “ontheffing” wordt bedoeld zowel de “ontheffing op de huiskavel (zoals 
opgenomen in artikel 41bis, §6 en in artikel 41 ter, §3 van het Mestdecreet), als de 
“ontheffingen die eenmalig (binnen familiaal verband) overdraagbaar zijn (zoals 
opgenomen in artikel 41bis, §2, en in artikel 41ter, §3, van het Mestdecreet)”, apart 
weergegeven 
- Het betreft het meest recente kalenderjaar waarover de Vlaamse Landmaatschappij 
(VLM) over de verwerkte gegevens beschikt 
- Wordt bedoeld met percelen in landbouwgebruiken: percelen aangegeven in de 
verzamelaanvraag met een teelt op, dus geen bebouwde percelen (vb. met stallen), 
waarbij ook de percelen die als hoofdgebruiker natuur hebben (ANB, terreinbeherende 
instanties, …), apart worden weergegeven
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 320 van 5 februari 2024
van BART VAN HULLE
1. In bijlage 1 werden de arealen opgenomen die door landbouwers aangegeven zijn (in 
gebruik op 1 januari 2023) alsook die door natuurbeherende verenigingen aangegeven 
zijn (in gebruik op 1 januari 2023). Het overzicht bevat de oppervlaktes (ha) gelegen 
enkel in SBZ-H, in SBZ-H én in VEN en enkel in VEN en dat zowel per provincie, per 
gemeente, per gebiedsaanduiding, per teeltcategorie en per bemestingsregime.
De cijfers zijn gebaseerd op de gronden aangegeven in de verzamelaanvraag 2023 
(aflading van begin december 2023) en de ruimtelijke bestemmingen van 2022 
(toestand 1 januari 2023). Dat is de recentst beschikbare laag met ruimtelijke 
bestemmingen. Daardoor zijn de groene bestemmingen die afgebakend werden in 2023 
door gewestelijke ruimtelijke uitvoeringsplannen (GRUP’s), provinciale ruimtelijke 
uitvoeringsplannen (PRUP’s) of gemeentelijke ruimtelijke uitvoeringsplannen (RUP’s) 
nog niet meegenomen in de cijfers.
In de cijfers is zowel ten aanzien van SBZ-H als ten aanzien van VEN abstractie gemaakt 
van de bestemmingen ‘Agrarisch gebied met ecologisch belang’ en ‘Agrarisch gebied met 
overdruk natuurverweving’. In het stikstofdecreet zijn deze bestemmingen uitgesloten 
van nulbemesting.
In het tabblad ‘codes’ van het Excel-bestand zijn de codes voor gebiedsaanduiding en 
het bemestingsregime beschreven.
Eigendomsgegevens zijn niet meegenomen; het betreft enkel het grondgebruik.
In het totaal gebruiken de landbouwers 18.947,62 ha landbouwgrond in de groene 
ruimtelijke bestemmingen binnen SBZ-H-gebieden en/of VEN-gebieden. De 
natuurbeherende verenigingen (incl. het Agentschap voor Natuur en Bos, hierna ANB) 
geven 5.618,02 ha landbouwgebruik aan.
2. In bijlage 2 wordt een overzicht gegeven van de oppervlakten landbouwgebruik in 
groene ruimtelijke bestemmingen, opgesplitst in enkel in SBZ-H, in SBZ-H én in VEN, en 
enkel in VEN die gevat zijn door Art. 41bis en 41ter van het Mestdecreet per provincie 
(rode rechthoek).
In het totaal is 16.855,31 ha (= 9.948,13 ha + 2.426,28 ha + 3.535,66 ha + 945,24 ha 
huiskavels) gevat door de regeling van nulbemesting conform Art. 41bis en Art. 41ter 
en die gelegen zijn in SBZ-H en/of VEN. 
Voor de onderdelen a), b) en c) van de vraag is de informatie per provincie terug te 
vinden in de bemestingsregimes in bijlage 2. Er wordt een onderscheid gemaakt tussen:
(1) 2GVE: norm van 2GVE is effectief al van toepassing. Het betreft de extensieve 
graslanden (halfnatuurlijke graslanden, …) en gronden gecatalogeerd als 
intensieve graslanden of akkers waarvan de ontheffing al uitgedoofd is door 
overdrachten. In het totaal gaat het over 9.948,13 ha.
(2) 2GVE+100: 2GVE is van toepassing maar de gebruikers kunnen ervoor kiezen 
om bovenop de 2GVE-norm nog maximum 100 kg N uit kunstmest per ha toe te 
dienen. Het betreft 2.426,28 ha.
(3) Ontheffing: landbouwgronden waar de ‘echte’ ontheffing van toepassing is (dus 
exclusief de huiskavels). 3.535,66 ha grond heeft binnen SBZ-H en/of VEN de 
status van ontheffing die eenmalig overdraagbaar is. 
(4) Huiskavels: landbouwgronden met ontheffing omwille van de huiskavelregeling. 
Het gaat om 945,24 ha maar nog niet alle huiskavels zijn afgebakend.
In SBZ-H of VEN heeft 4.480,90 ha de algemene norm omwille van ontheffing of 
huiskavelregeling. Dat areaal zal nog toenemen als alle huiskavels aangeduid zijn.
3. Zoals opgenomen in bijlage 2 ligt in het totaal 10.530,53 ha landbouwgronden (exclusief 
natuurbeheerders) in SBZ-H (= som van enkel in SBZ-H en in SBZ-H én in VEN).
Door het Stikstofdecreet dooft uiterlijk 1 januari 2028 1.767,33 ha ontheffing versneld 
uit en komt 994,86 ha extra onder het bemestingsverbod. Dat is in het totaal 2.762,19 
ha die bijkomend op nulbemesting komt, uitgezonderd de nieuwe huiskavels. Nog niet 
alle huiskavels zijn aangeduid. Eens die aangeduid zijn, worden die percelen ook 
ontheven van de nulbemesting.
4. Zoals opgenomen in bijlage 2 ligt in het totaal 8.417,09 ha gronden (exclusief 
natuurbeheerders) enkel in VEN, exclusief ‘Agrarisch gebied met ecologisch belang’ en 
‘Agrarisch gebied met overdruk natuurverweving’.
Door VEN (exclusief ‘Agrarisch gebied met ecologisch belang’ en ‘Agrarisch gebied met 
overdruk natuurverweving’) onder nulbemesting te brengen, dooft bovenop de 
nulbemesting die door het Stikstofdecreet ingevoerd wordt nog eens extra 1.768,33 ha 
ontheffing versneld uit en zou er 1.097,45 ha bijkomend nieuw op nulbemesting komen. 
Dat is in het totaal 2.865,78 ha nulbemesting die er extra zou bijkomen door de 
aanscherping in VEN.
a) 481,75 ha landbouwgrond heeft in de VEN-gebieden al het statuut van huiskavels 
(op de gronden waar de versnelde uitdoving plaatsvindt). Naast de al 
afgebakende huiskavels moeten nog bijkomende huiskavels aangeduid worden 
op de gronden waar nulbemesting nieuw zou ingevoerd worden. Ook deze 
huiskavels worden dan ontheven van het bemestingsverbod.
b) 145,46 ha landbouwgrond ligt in de bestemmingen ‘Agrarisch gebied met 
ecologisch belang’ en ‘Agrarische gebied met overdruk natuurverweving’. Deze 
arealen zijn niet opgenomen in de hierboven vermelde cijfers.
BIJLAGEN
1.Overzicht arealen landbouwgebruik in de groene ruimtelijke bestemmingen binnen SBZ-
H-gebieden en/of VEN-gebieden door landbouwers en natuurbeherende verenigingen
2.Oppervlakte landbouwgebruik aangegeven door landbouwers uitgesplitst per 
bemestingsregime
