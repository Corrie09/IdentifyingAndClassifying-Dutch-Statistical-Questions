title: Gevaarlijke punten langs gewestwegen Aalst - Haalbaarheidsstudie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2012017
thema link: https://www.vlaamsparlement.be/parlementaire-documenten/schriftelijke-vragen/1774259
SCHRIFTELIJKE VRAAG
nr. 142
van MIEKE SCHAUVLIEGE
datum: 23 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gevaarlijke punten langs gewestwegen Aalst  -  Haalbaarheidsstudie
In 2019 werd er gezamenlijk met de stad Aalst en het Agentschap Wegen en Verkeer 
(AWV) een haalbaarheidsstudie gestart rond enkele gevaarlijke punten op gewestwegen in 
Aalst.
De samenwerkingsovereenkomst werd opgemaakt op 1 maart 2019. Er werd een bestek 
opgemaakt met 120 kalenderdagen als verbintenistermijn. De uitvoeringstermijn is 18 
maanden. 
Het bestek bestaat uit drie opdrachten:
- de opmaak van een technische haalbaarheidsstudie: onderzoeken van haalbaarheid 
inplanting fietstunnels aan rotonde Haring (N9 x N45), na toetsing haalbaarheid worden 
dwarsprofielen en lengteprofielen opgemaakt samen met een raming voor de aanleg van 
de fietstunnels; 
- voorontwerpstudie N9 zone Parklaan - De Gheeststraat: startnota, projectnota en 
voorontwerpplannen;
- voorontwerpstudie kruispunt Colruyt N9 x R41: startnota, projectnota en 
voorontwerpplannen.
1. Aangezien zowel de verbintenistermijn als de uitvoeringstermijn is afgelopen, wat is 
de stand van zaken van het bestek met drie opdrachten? Wanneer zijn de opdrachten 
opgestart, wie heeft de opdrachten uitgevoerd, wat zijn de resultaten van de 
opdrachten? Graag had ik kopie van de resultaten ontvangen.
2. Wat is de kostprijs van de uitvoering van het bestek en door wie werd de opdracht 
betaald? Graag een overzicht van de gemaakte kosten en van wie welke kosten heeft 
betaald. 
3. Wat zijn de vervolgstappen na het bestek? Graag had ik een overzicht gehad van het 
tijdpad, de geplande acties en de betrokken actoren. 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 142 van 23 oktober 2023
van MIEKE SCHAUVLIEGE
1. De studie werd gegund aan studiebureau Sweco Belgium NV. De opdracht werd 
aangevat in het voorjaar van 2020. De voorontwerpen en haalbaarheidsstudies zijn 
lopende en in afrondingsfase, maar nog niet goedgekeurd en dus nog niet voltooid. 
Het resultaat van de haalbaarheidsstudie is dat er gestreefd wordt naar een 
ondergrondse constructie van fietstunnels ter hoogte van kruispunt Haring. Kruispunt 
Colruyt (N9 x R41) voorziet in een capaciteitsuitbreiding van de linksafslagstroken in 
de N9 en de R41. De verbintenistermijn is enkel in functie van de tijdspanne tussen 
opening offertes en aanvang van de opdracht, maar de uitvoeringstermijn zelf is 
inderdaad overschreden. Mede door de Covid-periode zijn tellingen en microsimulaties 
uitgesteld geweest voor meerdere maanden. Ook extra onderzoeken (o.a. ombouw 
rotonde Haring naar turborotonde, onderzoek extra varianten kruispunt N9 x R41) 
hebben voor vertraging gezorgd.
2. De studie werd aanbesteed door het Agentschap Wegen en Verkeer (AWV) met de stad 
Aalst als medefinancier. Het aandeel van het AWV bedroeg 97.920,81 euro (incl. btw), 
het aandeel van de stad Aalst bedroeg 93.163,61 euro (incl. btw). Totale studiekost 
van de voorontwerp- en haalbaarheidsstudie is 191.084,42 euro (incl. btw).
3. Een vervolgstudie (uitvoeringsstudie) is voorzien om aanbesteed te worden in 2024. 
Afhankelijk of er rioleringswerken vereist zijn, zal naast het AWV ook de rioolbeheerder 
(i.c. stad Aalst) betrokken worden in deze studieopdracht. In functie van de voortgang 
van die vervolgstudie worden dan de middelen voor de aanbesteding van werken 
geprogrammeerd op een toekomstig GIP.
