title: Hoger onderwijs - Lesopnames voor studenten die niet in de les aanwezig kunnen zijn
thema: Onderwijs en Vorming
pdf link: https://docs.vlaamsparlement.be/pfile?id=2022253
thema link: https://www.vlaamsparlement.be/parlementaire-documenten/schriftelijke-vragen/1784433
SCHRIFTELIJKE VRAAG
nr. 171
van BRECHT WARNEZ
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Hoger onderwijs  -  Lesopnames voor studenten die niet in de les aanwezig kunnen zijn
Tijdens de coronacrisis werd uit noodzaak grotendeels overgeschakeld naar digitale lessen. 
Om dat mogelijk te maken, werden in heel wat instellingen voor hoger onderwijs lokalen 
ingericht en opnameapparatuur geïnstalleerd.
Gelukkig is het opnieuw mogelijk om fysieke lessen te organiseren. Aanwezigheid in de 
les, zo blijkt uit onderzoek, is een belangrijke factor bij het verhogen van de slaagkansen 
van studenten. Daarnaast is het sociale aspect van onderwijs een niet te verwaarlozen 
factor.
En toch is het fysiek bijwonen van elke les niet voor elke student mogelijk. Er zijn 
uitzonderlijk situaties waarbij studenten door bijvoorbeeld ziekte, samenvallende lessen, 
jobverplichtingen of andere begrijpelijke redenen, niet fysiek aanwezig kunnen zijn. 
Op het terrein merken we een heel diverse omgang met erg gelijklopende situaties. 
Instellingen gaan erg divers om met de mogelijkheden van weblessen voor bepaalde 
doelgroepen. Soms is er binnen dezelfde opleiding ook een verschillende aanpak tussen 
docenten en professoren.
In mijn eerder ingediende conceptnota voor nieuwe regelgeving met betrekking tot het 
decretaal verankeren van het recht op lesopnames voor studenten hoger onderwijs, heb 
ik het thema ruim uitgewerkt en omschreven. Meer specifiek voor studenten met een 
functiebeperking of een leerstoornis; (langdurig) zieke studenten; werkstudenten en 
studenten in het buitenland; studenten van wie de lessen met elkaar overlappen; 
mantelzorgers en studenten in een context van overmacht, lijkt het nodig in een kader te 
voorzien. Als we willen inzetten op een verhoogde studie-efficiëntie, dan is dat kader net 
voor die groep een versterkende factor om de studies tot een goed einde te brengen.
Het is vanzelfsprekend dat de discussie over lesopnames geen zwart-witverhaal is en dat 
de nodige nuance nodig is. Die nuance is alvast aanwezig in de conceptnota. Na een artikel 
in Veto gaf de minister aan dat veel proffen geen fan zijn van verplichte lesopnames, omdat 
ze vrezen dat hun uitspraken uit de context zullen worden getrokken. 
Toch is de overgrote meerderheid van de lesgevers juist wel overtuigd van het nut van 
lesopnames, met die nuance dat het bij lessen moet zijn die er zich toe lenen, alsook voor 
welbepaalde studenten die anders kansen missen. 
Zelf professor Carl Devos, van wie bekend is dat hij geen laptops toelaat in zijn aula, is 
voorstander van lesopnames. Hij stelde: “Natuurlijk kunnen die studenten als ze dat willen 
die filmpjes opnemen met hun computer en zo verspreiden. Maar dat heb ik tot nu toe niet 
meegemaakt. Studenten weten ook wel dat ik stop met mijn lessen op te nemen als ik 
merk dat ze er misbruik van maken." 
Ik kan me vinden in de investeringen die deze legislatuur gebeuren in blended leren via 
het Voorsprongfonds. Dat neemt niet weg dat een verplichting opnemen in de Codex Hoger 
Onderwijs over weblessen voor bepaalde groepen en mits bepaalde voorwaarden 
bespreekbaar moet zijn.
1. Begrijpt de minister dat het voor studenten die niet aanwezig kunnen zijn in de les een 
groot voordeel biedt om de lessen van thuis uit te kunnen bekijken?
2. Hoe kijkt de minister naar het feit dat studenten een vorm van willekeur of persoonlijk 
aanvoelen van de lesgever menen te herkennen omdat de ene prof wel lesopnames 
ter beschikking stelt en de andere niet?
3. Is de minister al in overleg gegaan met studentenvertegenwoordigers, instellingen of 
andere actoren over de verplichte lesopnames voor bepaalde doelgroepen?
4. Heeft de minister zicht op onderzoek naar het effect van zo’n maatregel voor de studie-
efficiëntie bij de betrokken studenten, die anders niet in de les kunnen zijn?
5. Bepaalde instellingen beschermen hun digitaal lesmateriaal nu al, zodat de opnames 
niet uitgewisseld of doorgegeven kunnen worden. 
Ziet de minister daarin een middel om de weerstand en de valkuilen aan te pakken?
6. In het geval de minister geen heil ziet in de verplichting van lesopnames voor 
specifieke groepen: hoe wil hij studenten die niet aanwezig kunnen zijn, 
ondersteunen?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 171 van 1 december 2023
van BRECHT WARNEZ
1. Ik begrijp dat het een voordeel kan zijn als studenten die niet aanwezig kunnen zijn in 
de les, de les achteraf kunnen bekijken. Dit kan trouwens ook een voordeel zijn voor 
studenten die de les wel konden bijwonen, maar bepaalde onderdelen willen 
herbekijken. Maar ik wil hier ook graag een kanttekening bij maken. Niet elke les leent 
zich tot opnames. Het kan er ook voor zorgen dat studenten niet meer naar de les 
gaan terwijl we weten dat sociaal contact goed is voor de studievoortgang. Blended 
learning biedt daarentegen wel veel voordelen, vandaar dat ik dat stimuleerde met het 
Voorsprongfonds.
2. Ik vind het zeer jammer dat studenten een vorm van willekeur of persoonlijk aanvoelen 
van de lesgever menen te herkennen omdat de ene prof wel lesopnames ter 
beschikking stelt en de andere niet. Het behoort echter tot de autonomie van de 
hogerwijsinstellingen en de docenten om te beslissen of ze lesopnames al dan niet 
online beschikbaar stellen net als bij de andere didactische werkvormen die gebruikt 
worden.
3. Neen, ik ben wel in gesprek gegaan met SIHO hierover, die in gesprek zijn met de 
instellingen hoger onderwijs.
4. Ik heb geen zicht op onderzoek hierover.
5. Zoals aangegeven bij vraag 2 behoort dit tot de autonomie van de 
hogeronderwijsinstellingen.
6. Studenten en zeker ook studentenvertegenwoordigers kunnen altijd in gesprek gaan 
met de docent, studie- of trajectbegeleiders, de ombudsdienst en de diensten voor 
studentenvoorzieningen. Ik ben ervan overtuigd dat alle betrokken actoren samen een 
oplossing kunnen vinden.
