title: UiTPAS - Stand van zaken
thema: Cultuur
pdf link: https://docs.vlaamsparlement.be/pfile?id=2077504
thema link: https://www.vlaamsparlement.be/parlementaire-documenten/schriftelijke-vragen/1833198
SCHRIFTELIJKE VRAAG
nr. 15
van GIJS DEGRANDE
datum: 11 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
UiTPAS  -  Stand van zaken
De UiTPAS zorgt ervoor dat Vlamingen goedkoper kunnen deelnemen aan cultuur-, sport-
, jeugd- of vrijetijdsactiviteiten. Door de pas te gebruiken bij deelname aan een activiteit 
kan men punten verzamelen die men op zijn beurt kan inruilen voor bepaalde voordelen. 
De pas zelf is eenvoudig aan te kopen bij de deelnemende gemeente tegen een voordelig 
tarief en kan men makkelijk gebruiken via de kaart zelf of met de app.
In de laatste begrotingstoelichting gaf de toenmalige minister aan verder te blijven inzetten 
op de UiTPAS en andere instrumenten om het lokale en bovenlokale aanbod toegankelijker 
te maken. Daarnaast zullen richting 2025, samen met de integratie van publiq en Demos, 
de UiTPAS en Vrijuit samengevoegd worden.
Volgens de laatste cijfers die beschikbaar zijn bij publiq zijn 155 lokale besturen 
aangesloten, al dan niet in een UiTPAS-regio; zijn er meer dan 400.000 pashouders en is 
de kostenverdeling als volgt: 40% Vlaanderen, 20% lokaal, 20% deelnemende organisatie. 
Als steden en gemeenten in regioverband de pas aanbieden, kan dat volgens verschillende 
scenario’s. In de portfoliomap van UiTPAS staan de drie voornaamste vormen die binnen 
regionale samenwerkingsverbanden tot stand komen.
1. Zijn er rond die laatste cijfers die we via publiq kunnen raadplegen nog evoluties 
gebeurd?
2. Kan de minister een overzicht geven per provincie van de UiTPAS-besturen (regio én 
individueel) die een kansentarief voor niet-inwoners toelaten en vanaf wanneer ze dat 
doen?
3. Wat zijn de voornaamste knelpunten voor steden en gemeenten waardoor ze de 
UiTPAS nog niet aanbieden?
4. Wat zijn de voornaamste knelpunten/argumenten voor afzonderlijke steden en 
gemeenten om individueel in plaats van in regionaal verband de UiTPAS aan te bieden?
5. Welke samenwerkingsvorm zoals weergegeven in de portfoliomap van de UiTPAS komt 
het meeste voor? En wordt er in die regio’s aan gewerkt om het scenario uit te breidenn 
zodat er een grotere vorm van samenwerking ontstaat?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 15 van 11 oktober 2024
van GIJS DEGRANDE
Vooraf:
In paragraaf 2 van de vraagstelling wordt er vanuit gegaan dat vrijuit en UiTPAS 
samengevoegd zullen worden. Dit is inderdaad een gewenst scenario, maar eerst zal publiq 
in 2025 een analyse maken over de manier waarop Vrijuit en UiTPAS elkaar verder kunnen 
versterken in het bevorderen van de participatie van mensen in armoede.  
 
Er staat ook een fout in de solidaire kostendeling zoals voorgesteld in de vraagstelling. In 
de korting voor pashouders met recht op kansentarief komt Vlaanderen niet tussen. De 
pashouder zelf betaalt 20% voor een ticket/deelname. 40% van de kost wordt gedragen 
door de organisator en 40% door het gemeentebestuur (van de gemeente waar de 
deelnemer gedomicilieerd is). 
1. Op 19 september 2024 is UiTPAS opgestart in 162 gemeenten en werken 5.567 
organisatoren met UiTPAS. Sinds 2019 kende UiTPAS een grote groei. Toen waren er 
nog maar 44 gemeenten die UiTPAS aanboden.  
 
In volgend dashboard kan er steeds een up to date overzicht worden geraadpleegd van 
de verschillende UiTPAScijfers. Dit dashboard biedt een overzicht van het aantal 
pashouders, het aantal gespaarde punten, het aantal omgeruilde punten, het aantal 
toegekende kortingen aan mensen in armoede, het aandeel tussenkomsten per sector 
en per leeftijd. Er kan daarnaast gemakkelijk gefilterd worden op jaartal, UiTPASregio 
en gemeente.   
 
Op 19/9/2024 waren er 535.525 UiTPASsen uitgereikt waarvan 284.047 aan 
kansentarief. Tot op vandaag werden 15.553.057 punten gespaard (lees participaties) 
door 383.217 verschillende pashouders. Daarnaast werden 1.606.062 kansentarieven 
geregistreerd voor 148.398 personen in armoede bij 2.955 organisatoren. 
2. Het kansentarief geldt steeds in de volledige UiTPASregio. Daarop bestaan geen 
uitzonderingen. Daarnaast stopt het kansentarief aan de grenzen van de UiTPASregio. 
Een pashouder met recht op kansentarief kan dus steeds participeren aan korting bij 
de deelnemende gemeenten van zijn regio, maar niet in een andere regio.  
 
Op vandaag zijn er 34 UiTPAS-regio’s waarvan er 22 zijn met meerdere gemeenten en 
121 met slechts 1 gemeente. Deze gemeenten zijn een inspanningsverbintenis 
aangegaan om in de toekomst over te gaan tot intergemeentelijke samenwerking. Dat 
betekent dus dat slechts 12 gemeenten (nog) geen kansentarief toelaten voor niet-
inwoners.  
 
Ter illustratie: UiTPAS Regio Brugge bestaat uit 9 gemeenten2. Pashouders met recht 
op kansentarief in Regio Brugge kunnen aan korting deelnemen in alle 9 deelnemende 
gemeenten van Regio Brugge. Maar indien een regio bestaat uit 1 gemeente, 
1 Brussel (Paspartoe) wordt ook gerekend als een UiTPASregio met 19 verschillende gemeenten: Anderlecht, 
Brussel, Elsene, Etterbeek, Evere, Ganshoren, Jette, Koekelberg, Oudergem, Schaarbeek, Sint-Agatha-Berchem, 
Sint-Gillis, Sint-Jans-Molenbeek, Sint-Joost-ten-Node, Sint-Lambrechts-Woluwe, Sint-Pieters-Woluwe, Ukkel, 
Vorst, Watermaal-Bosvoorde
2 Beernem, Blankenberge, Brugge, Damme, Jabbeke, Knokke-Heist, Oostkamp, Torhout en Zuienkerke
bijvoorbeeld UiTPAS Mechelen, kunnen pashouders met recht op kansentarief enkel 
deelnemen aan korting in Mechelen. 
Op onderstaande link vindt u een overzicht van de 162 aangesloten gemeenten 
opgedeeld per opstartjaar, UiTPAS-regio, referentieregio en provincie. In kolom D 
(Kansentarief geldt ook in andere gemeenten) leest u of de gemeente kansentarief 
toelaat bij de andere gemeenten uit hun UiTPASregio. 
3. Het is uiteraard steeds een lokale keuze of een gemeente instapt in het programma of 
niet. In de jarenlange ervaring in werken met lokale besturen worden volgende 
belangrijke redenen vastgesteld waarom lokale besturen nog niet gestart zijn met 
UiTPAS: 
 
•Gemeenten die starten met UiTPAS kiezen ervoor om actief in te zetten op 
vrijetijdsparticipatie wat extra werk & middelen (toekennen van kortingen aan 
pashouders met recht op kansentarief, personeel, koppelingen met IT-systemen 
…) betekent. Dat betekent dan ook dat financiële haalbaarheid en 
administratieve druk als belangrijkste drempels worden ervaren. 
•Sommige gemeenten hebben reeds een bestaand systeem waarmee mensen in 
armoede korting krijgen op vrijetijdsactiviteiten. Enkele voorbeelden van 
bestaande vrijetijdspassen zijn A-kaart in Antwerpen, vrijetijdspassen in 
Izegem, Roeselare, Arendonk, Willebroek, Malle, Geraardsbergen, 
Leopoldsburg, Zoersel. Verschillende gemeenten die nu werken met UiTPAS 
hadden eerder een bestaand kortingssysteem maar hebben dit omgevormd tot 
UiTPAS (bv Brugge, Geel, Herentals). De omvorming brengt werk en 
investeringen met zich mee, wat uiteraard een lokale beleidskeuze is. 
•UiTPAS wordt daarnaast uitgerold in regio’s waardoor extra afstemming en 
afspraken nodig zijn. Het bovenlokaal Cultuurdecreet vormt hiervoor een gepast 
kader waardoor UiTPAS zijn ingang krijgt in bijna alle bestaande 
intergemeentelijke samenwerkingsverbanden (IGS). In gemeenten waar nog 
geen IGS bovenlokale cultuurwerking is worden beduidend minder 
UiTPASregio’s vastgesteld.  
Anderzijds zien we wel dat UiTPAS vaak als katalysator optreedt voor regionale 
samenwerking, voornamelijk rond centrumsteden die op vandaag nog niet in 
een IGS Bovenlokale Cultuurwerking zitten. Zo zijn er UiTPASregio’s gevormd 
rond Oostende, Brugge, Gent, Turnhout, Aalst, Leuven, Hasselt. Daarnaast is 
UiTPAS ook aanwezig in de regio rond Kortrijk dat deel uitmaakt van het IGS 
Zuidwest.  
4. Een belangrijk speerpunt bij de opstart van UiTPAS is het stimuleren van regionale 
samenwerkingen tussen lokale besturen op gebied van vrije tijd. Hierdoor kan een 
pashouder met UiTPAS terecht bij een groter en volwaardig vrijetijdsaanbod dan wat 
lokaal mogelijk is. Daarom kan een lokaal bestuur maar starten met UiTPAS als dat 
aansluit bij een bestaande regio of wanneer er een inspanningsverbintenis aangegaan 
wordt om (in de toekomst) over te gaan tot intergemeentelijke samenwerking.  
   
Door deze aanpak maken slechts 12 van de 162 gemeenten die UiTPAS aanbieden een 
UiTPAS-regio van 1 gemeente uit. Deze gemeenten zijn bovendien bezig met 
gesprekken met omliggende gemeenten om in de toekomst UiTPAS regionaal uit te 
breiden.  
 
Redenen waarom gemeenten soms afzonderlijk starten en/of niet inzetten op een 
regiowerking: 
•Er is geen traditie in bovenlokaal samenwerken; 
•Er ontbreekt een IGS bovenlokale cultuurwerking die de regiefunctie op zich kan 
nemen; 
•Samenwerken betekent afstemmen, compromis sluiten, een 
werkgroepenstructuur opzetten… wat energie kost en deels ten koste kan gaan 
van de autonomie van een lokaal bestuur; 
•Verschillende lokale besturen zijn apart gestart met UiTPAS omdat ze niet wilden 
wachten op de omliggende gemeenten.  
5. Bij de bestaande UiTPAS-regio’s bestaan er grote verschillen in hoe regio’s 
samenwerken. Veel hangt af van de lokale context. Sommige samenwerkingen zijn 
enkel en alleen opgezet omwille van UiTPAS, waar bij andere gemeenten UiTPAS wordt 
ingebed in een ruimere (bestaande) samenwerking. Grosso modo zijn er drie scenario’s 
te onderscheiden, maar met heel veel tussenvormen:
Scenario 1: In een minimale samenwerking is er een onderlinge afspraak als regio om 
het aanbod en de omruilvoordelen open te stellen voor alle inwoners van de regio, 
zodat er een solidaire kostendeling geldt in de volledige regio en dat de afbakening van 
de doelgroep ‘mensen in armoede’ overal gelijk is. Hier is er meestal geen 
regiocoördinator. In de praktijk komt deze vorm alsmaar minder voor doordat de 
regio’s meer en meer beseffen dat er nood is aan een duidelijke regionale opvolging.  
 
Scenario 2: De regio creëert een kader om op een optimale manier samen te werken 
rond UiTPAS. Hier is er vaak wel een regiocoördinator, gezamenlijke communicatie, 
afstemming rond doelgroepenwerking, groepsaankopen. Deze vorm komt vaak voor bij 
regio’s waar nog geen IGS bovenlokale cultuurwerking actief is.
  
Scenario 3: Bij een bestaande samenwerking, zoals een IGS of een bovenlokale 
cultuurwerking, wordt UiTPAS gezien als een instrument binnen de bestaande werking 
dat helpt om de doelstellingen rond participatiebevordering te realiseren. Dit scenario 
komt het vaakst voor. Vandaag nemen 13 van de 19 intergemeentelijke 
samenwerkingsverbanden vanuit een actieve rol op binnen UiTPAS, met name 
Cultuuroverleg Meetjesland (COMEET), Stuifzand3, Cultuuroverleg 7 (CO7), De merode, 
Dijk 92, IJzervallei, Neteland, Route 42, Viertoren, vrijetijdsregio Druivenstreek, 
Zuidwest, Cultuurregio Leie Schelde en Noordrand.   
Vandaag kan ik vaststellen dat UiTPAS een katalysator is voor meer regionale 
samenwerking rond cultuur en vrije tijd. Daarenboven vormt deze samenwerking rond 
UiTPAS vaak een opstap naar een diepere samenwerkingsvorm. Of deze trend zich 
verderzet, zal blijken tijdens de komende subsidieronde voor IGS’en bovenlokale 
cultuur (deadline: 1 april 2026). De landschapstekening Bovenlokale Culturele Ruimte, 
uitgevoerd door OP/TIL wijst alvast uit dat verschillende UiTPASregio’s die vandaag 
eerder volgens scenario 1 en 2 werken, worden genoemd als potentiële nieuwe IGS-
regio’s4.
3 Stuifzand heette vroeger Cultuurnetwerk Kempen
4 Landschapstekening Bovenlokale Culturele Ruime, Deel 1 - OP/TIL - pagina 100. In concreto gaat het over Regio 
Brugge, Regio Gent, Regio Dender, Biscuit (UiTPAS van Polder tot Kempen), uitbreiding Dijk 92 naar de volledige 
regio Dender,  Regio Kempen, Regio Middenkust
