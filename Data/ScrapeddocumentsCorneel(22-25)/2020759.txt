title: Gebruik beschikbare bouwruimte - Hoogbouw
thema: Wonen
pdf link: https://docs.vlaamsparlement.be/pfile?id=2020759
thema link: https://www.vlaamsparlement.be/parlementaire-documenten/schriftelijke-vragen/1782732
SCHRIFTELIJKE VRAAG
nr. 74
van SARAH SMEYERS
datum: 28 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Gebruik beschikbare bouwruimte  -  Hoogbouw
De minister wees er al herhaaldelijk op dat Vlaanderen, door een samenloop van factoren 
(gezinsverdunning, immigratie, …), tegen 2050 nood zal hebben aan maar liefst 400.000 
wooneenheden. Vlaanderen is echter nu al een van de dichtstbevolkte delen ter wereld. 
Het hoeft dus geen betoog dat we, voor zover mogelijk en in de wetenschap dat 29 procent 
van de beschikbare oppervlakte nu al bebouwd is, nog creatiever met de beschikbare 
ruimte zullen moeten omspringen. Creatieve oplossingen zijn dus meer dan ooit een must, 
waarbij en-en-verhalen wellicht de meest haalbare kaart worden. 
Een van de oplossingen die de laatste tijd, in de eerste plaats door bouwpromotoren, naar 
voren wordt geschoven, is hoogbouw. Maar hoogbouw wekt vaak weerstand op, in de 
eerste plaats van omwonenden. En daar knelt precies het schoentje: bouwpromotoren zien 
zich vaak verplicht om plannen op de lange baan te schuiven door procedurele 
uitputtingsslagen met buurtbewoners. Vaak zijn die tegen een project, gewoon omdat ze 
geen verandering willen. Zo raakt de schaarste op de vastgoedmarkt niet opgelost, wat de 
huizenprijzen verder de hoogte in drijft. Een vicieuze cirkel als het ware …
Een aantal experts onder andere de Gentse stadsbouwmeester Peter Vanden Abeele en 
architect-filosoof Erik Wieërs, pleiten dan ook voor gestapelde woningen, een soort 
mengvorm tussen huis en appartement; vaker hoger bouwen met 5 tot 9 bouwlagen en 
bovenal een meer participatieve aanpak waarbij alle omwonenden in het verhaal worden 
meegenomen.
1. Hoe kijkt de minister aan tegen de bovenvermelde pleidooien van de heren Vanden 
Abeele en Wieërs? 
2. Is de minister van oordeel dat hoogbouw in Vlaanderen enkel kan in bepaalde 
stedelijke omgevingen van centrumsteden, zoals een stationsbuurt, en dat ‘echte’ 
hoogbouw van boven de 200 meter, zoals bijvoorbeeld in Frankfurt en Rotterdam, in 
Vlaanderen geen plaats heeft? 
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 74 van 28 november 2023
van SARAH SMEYERS
Deze vragen vallen onder de bevoegdheid van de minister van Omgeving.
