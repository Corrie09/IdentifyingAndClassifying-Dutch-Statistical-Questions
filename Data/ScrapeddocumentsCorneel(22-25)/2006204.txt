title: Demonstratieprojecten klimaatrobuuste land- en tuinbouw - Subsidiëring
thema: Landbouw
Visserij
pdf link: https://docs.vlaamsparlement.be/pfile?id=2006204
thema link: https://www.vlaamsparlement.be/parlementaire-documenten/schriftelijke-vragen/1770675
SCHRIFTELIJKE VRAAG
nr. 21
van BRECHT WARNEZ
datum: 12 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Demonstratieprojecten klimaatrobuuste land- en tuinbouw  -  Subsidiëring
Demonstratieprojecten hebben tot doel landbouwers en tuinders de nieuwe mogelijkheden 
op het vlak van duurzame praktijken en technieken te laten ontdekken en ze door hen te 
laten implementeren in hun bedrijf. Om die reden wordt er veel belang gehecht aan de 
toepassing van de nieuwe inzichten bij de landbouwers en de tuinders zelf. De Vlaamse 
overheid steunt demonstratieprojecten duurzame landbouw onder de vorm van 
subsidiëring.
Het thema van de oproep van dit jaar is ‘een klimaatrobuuste land- en tuinbouw’. Voor 
elke landbouwer en tuinder vormt een klimaatrobuuste bedrijfsvorming een uitdaging. 
Periodes van aanhoudende droogte en intense regenval wisselen elkaar steeds vaker af 
door de klimaatverandering.
Ook de West-Vlaamse landbouwers en tuinders ondervinden daarvan problemen. 
Demonstratieprojecten kunnen een hulpmiddel zijn voor landbouwers en tuinders om zich 
te wapenen tegen het veranderende klimaat. Deze projecten dragen bij tot het 
verminderen van de impact van landbouw op het klimaat (mitigatie) en/of tot 
aanpassingen aan de gevolgen van het wijzigende klimaat (adaptatie). Ze zetten in op 
praktische klimaatmaatregelen en stimuleren landbouwers die toe te passen op hun bedrijf.
De minister trekt voor demonstratieprojecten inzake een klimaatrobuuste land- en 
tuinbouw 1 miljoen euro uit.
Graag alle data in Excel beschikbaar stellen.
1. Hoeveel projecten werden ingediend bij het Departement Landbouw en Visserij via het 
e-loket en hoeveel aanvragen komen in aanmerking voor een subsidie? Gelieve een 
overzicht te verschaffen van het aantal subsidieaanvragen per provincie met 
vermelding van de subsidiebedragen.
a) Hoe kijkt de minister naar de geografische spreiding van de subsidieaanvragen?
b) Merkt de minister grote verschillen op tussen de verschillende provincies? Zo ja, 
wat is volgens de minister de reden daarvoor?
2. Hoeveel West-Vlaamse projecten werden ingediend bij het Departement Landbouw en 
Visserij via het e-loket en komen in aanmerking voor een subsidie?
a) Gelieve een overzicht te verschaffen van het aantal subsidieaanvragen per 
gemeente met een beschrijving van het bijhorende project en de toegekende 
bedragen.
b) Welke praktische klimaatmaatregelen komen aan bod in de ingediende voorstellen 
voor demonstratieprojecten? Graag een overzicht per project.
3. Graag een overzicht van de niet-geselecteerde projecten met de voornaamste reden 
van weigering.
4. Is het vooropstelde budget nog steeds haalbaar op basis van de al ingediende 
subsidieaanvragen?
a) Zo niet, welke maatregelen zal de minister dan nemen?
b) Als blijkt dat er nog budget over is, wat zal de minister daar dan mee doen?
5. Plant de minister nieuwe initiatieven in dat domein? Zo ja, graag plan van aanpak met 
timing en budget.
6. Zal de minister de goede praktijkvoorbeelden die door deze subsidie mogelijk worden 
op een of andere manier promoten binnen de sector? Wat is daarbij het plan van 
aanpak en de timing?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 21 van 12 oktober 2023
van BRECHT WARNEZ
1. Er werden 30 projecten ingediend. Het aantal geselecteerde projecten en de verdere 
detaillering kunnen nog niet worden gegeven aangezien de selectieprocedure voor de 
demonstratieprojecten van deze oproep nog loopt. Na goedkeuring worden de 
projecten gepubliceerd op de website van het Departement Landbouw en Visserij. 
Demonstratieprojecten | Landbouw en Visserij (vlaanderen.be)
a-b)De subsidies voor demonstratieprojecten hebben niet tot doel zich specifiek te 
richten op een of andere provincie of gemeente binnen die provincie. Projecten die 
worden uitgevoerd zijn thematisch, sector-gericht, ... De projectuitvoerders 
moeten zich richten op de volledige doelgroep over heel Vlaanderen en kunnen 
daartoe in het projectconsortium samenwerken met andere partners over heel 
Vlaanderen. Er is dus niet steeds een directe link tussen de zetel van een 
organisatie die optreedt als projectpromotor en het werkgebied van die promotor. 
2. Aangezien de selectieprocedure nog loopt, kan deze vraag nog niet worden 
beantwoord. 
3. De selectieprocedure voor de demonstratieprojecten van deze oproep loopt nog.
4. a) In het ministerieel besluit van 20 juni 2023 over de lancering van een oproep in 
2023 om demonstratieprojecten in te dienen, is het budget dat wordt uitgetrokken 
voor deze oproep opgenomen in artikel 3, nl. 1.000.000 euro. Dit is dan ook het 
maximale budget dat voor deze oproep aan projecten kan worden toegekend. 
b) Aangezien deze projecten kaderen binnen het GLB-Strategisch Plan is er zowel een 
financiering voorzien vanuit het Europees Landbouwfonds voor 
Plattelandsontwikkeling (ELFPO) alsook een Vlaamse cofinanciering. De Europese 
middelen kunnen ingezet worden voor latere oproepen. De Vlaamse middelen zijn 
een onderdeel van een ruimer subsidieartikel, waarbij gestreefd wordt naar 
optimale aanwending van de beschikbare middelen voor kwalitatieve projecten. Tot 
nu toe zijn voor de oproepen van demonstratieprojecten de voorziene middelen 
altijd al volledig toegekend.  
Aangezien de selectieprocedure nog loopt en de kwaliteit van de projecten nog niet 
beoordeeld is, is het nog niet duidelijk of het vooropgestelde budget haalbaar is voor 
de ingediende subsidieaanvragen.
5. De organisatie van de steunverlening voor sensibiliseringsacties om duurzame 
landbouw te bevorderen is vastgelegd in het besluit van de Vlaamse Regering van 21 
april 2023 tot toekenning van subsidies om duurzame landbouw te bevorderen. Hierin 
is ingeschreven (art. 10) dat de minister jaarlijks één of meer oproepen kan lanceren 
voor de subsidiëring van demonstratieprojecten. Naar analogie van de oproep in 2023 
zal ook voor 2024 een oproep gepland worden. 
6. De demonstratieprojecten hebben net tot doel om goede praktijkvoorbeelden te 
demonstreren en landbouwers te sensibiliseren om ze ook toe te passen in de praktijk. 
De projecten lopen over een periode van twee jaar. Gedurende die twee jaar worden 
via allerlei kanalen (demonstraties, studiedagen, voordrachten, lerende netwerken, 
webinars, artikels, websites, …) de goede praktijken getoond aan de landbouwers. 
Landbouwbedrijven worden ook zelf betrokken in de demonstratie.
