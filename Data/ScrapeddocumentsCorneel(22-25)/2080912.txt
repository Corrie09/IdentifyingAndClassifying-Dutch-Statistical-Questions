title: Realisatie Spartacuslijnen - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2080912
thema link: https://www.vlaamsparlement.be/parlementaire-documenten/schriftelijke-vragen/1833260
SCHRIFTELIJKE VRAAG
nr. 11
van AN CHRISTIAENS
datum: 15 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Realisatie Spartacuslijnen  -  Stand van zaken
Het Spartacusplan omvat drie belangrijke verbindingen in Limburg: naar Noord-Limburg, 
naar Maasmechelen en naar Maastricht. Oorspronkelijk opgezet als sneltramverbindingen, 
werd later gekozen voor trambussen.
Op 19 juni 2023 ging de schop in de grond voor de aanleg van een vrije bedding op het 
trambustracé tussen Hasselt en Maasmechelen, Spartacuslijn 2.
1. Wat is de actuele stand van de uitvoering van de drie Spartacusverbindingen: naar 
Noord-Limburg, naar Maasmechelen en naar Maastricht?
2. Welke tijdsplanning wordt momenteel gehanteerd voor de realisatie van die drie 
verbindingen?
3. Is de uitvoeringswijze van de drie verbindingen definitief vastgelegd? Zo ja, voor welke 
uitvoeringswijze werd gekozen? Zo niet, wanneer wordt een definitieve beslissing 
verwacht?
4. Welke budgetten zijn nog nodig voor de uitvoering van die projecten, en worden die 
begroot in de meerjarenraming van de Vlaamse Regering?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD
op vraag nr. 11 van 15 oktober 2024
van AN CHRISTIAENS 
1. Voor lijn 1 heeft de vorige Vlaamse regering beslist om de exploitatie met trambussen 
te doen, maar dit is momenteel nog in onderzoek. Hier is ook een juridisch geschil met 
de Nederlandse partners gerezen. De juridische problemen moeten eerst uitgeklaard 
worden alvorens er verdere stappen gezet worden. 
Op het tracé van lijn 2 is De Werkvennootschap bezig met een eerste reeks 
doorstromingsmaatregelen.  
Lijn 3 maakt deel uit van het complex project Noord-Zuid Limburg.  
2. De timing voor lijnen 1 en 3 is afhankelijk van de voortgang van de procedures 
aangezien de uitvoering daar nog niet gestart is. Voor lijn 2 zullen de eerste reeks 
doorstromingsmaatregelen afgerond zijn in de loop van 2025.
3. Op basis van eerdere beslissingen van de Vlaamse Regering is het de bedoeling om lijn 
1 en lijn 2 te exploiteren met trambussen. Eenzelfde exploitatie wijze is voorzien voor 
lijn 3 binnen het complex project Noord-Zuid Limburg. Dit is momenteel nog steeds het 
uitgangspunt.
4. De budgettering van alle investeringsprojecten is voorwerp van het meerjarig GIP dat 
momenteel in opmaak is.  
De noodzakelijke budgetten voor de 3 hoogwaardig openbaar vervoer (HOV) lijnen 
worden als volgt ingeschat:
a) HOV Lijn 1 (Hasselt-Maastricht): De projectdefinitie is momenteel nog in 
opmaak.
b) HOV Lijn 2 (Hasselt-Maasmechelen): De totale investeringskost voor de aanleg 
van infrastructuur voor volledige fase 2 projecten wordt geraamd op ca. 200 
miljoen euro (excl. BTW, prijspeil 2024). 
c) HOV Lijn 3 (Hasselt-Noord Limburg): De totale investeringskost voor de aanleg 
van infrastructuur van het HOV Lijn 3 zoals geraamd bij voorkeursbesluit 
(22/04/2022) was ca. 75 miljoen euro (excl. BTW, prijspeil 2021).
