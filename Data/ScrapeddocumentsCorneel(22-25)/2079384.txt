title: Europese middelen - Absorptieniveau voor Vlaanderen
thema: Begroting
Europese instellingen
Financiën
pdf link: https://docs.vlaamsparlement.be/pfile?id=2079384
thema link: https://www.vlaamsparlement.be/parlementaire-documenten/schriftelijke-vragen/1833285
SCHRIFTELIJKE VRAAG
nr. 6
van PETER VAN ROMPUY
datum: 15 oktober 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
Europese middelen  -  Absorptieniveau voor Vlaanderen
Naar aanleiding van het jaarverslag over het begrotingsjaar 2022 van de Europese 
Rekenkamer stelde ik in de vorige beleidsperiode twee vragen om uitleg (7 november 2023 
en 6 februari 2024) aan toenmalig bevoegd minister Diependaele over het absorptieniveau 
van de Europese middelen voor Vlaanderen. 
Voor de verschillende Europese programma’s gaf de minister van Financiën aan dat 
Vlaanderen voor het einde van de (verlengde) programmaperiode bijkomende 
inspanningen levert om het absorptieniveau te verhogen. Op 10 oktober 2024 publiceerde 
de Europese Rekenkamer het jaarverslag over het begrotingsjaar 2023. Ook daaruit blijken 
die inspanningen. Het Belgische absorptieniveau voor ESIF 2014-2020 steeg van 76% eind 
2022 naar 88% eind 2023. Een gelijkaardige inhaalbeweging zien we overigens ook bij de 
andere Europese lidstaten. Gemiddeld steeg het absorptieniveau voor ESIF 2014-2020 van 
80% eind 2022 naar 91% eind 2023. Ondanks de inspanningen blijven we dus onder het 
Europese gemiddelde en was er voor België eind 2023 nog 356 miljoen euro beschikbaar. 
Tijdens de eerdere besprekingen in de commissie Financiën gaf de minister aan dat de 
overlappende programmaperiode 2021-2027 nog in een aanvangsfase zit en het bijgevolg 
niet zinvol is in te gaan op absorptieniveaus. Annemie Turtelboom benadrukte als Belgische 
vertegenwoordiger bij de Europese Rekenkamer evenwel het belang van een snelle 
opname van de vooropgestelde Europese middelen: “Hoe sneller de absorptie, des te 
vlugger de meerwaarde voor de economie en goed financieel bestuur.”
1. Wat is het uiteindelijke Vlaamse absorptieniveau voor de programmaperiode 2014-
2020? Hoeveel vooropgestelde middelen werden uiteindelijk niet benut? 
2. Hoe staat de minister tegenover de insteek van de Belgische vertegenwoordiger bij de 
Europese Rekenkamer? Hoe zal Vlaanderen werk maken van een snelle(re) absorptie 
voor de programmaperiode 2021-2027? 
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BEGROTING EN FINANCIËN, 
VLAAMSE RAND, ONROEREND ERFGOED EN DIERENWELZIJN
ANTWOORD
op vraag nr. 6 van 15 oktober 2024
van PETER VAN ROMPUY
1. Op 31 december 2023 eindigde de programmaperiode 2014-2020 officieel. Projecten 
moesten hun voorziene uitgaven tegen deze uiterste datum betaald hebben. Voor het 
Vlaamse EFRO programma 2014-2020 dienden deze projecten tegen 31 januari 2024 
hun definitieve eindrapport in te dienen. Deze rapporten werden in de loop van 2024 
behandeld door de Beheersautoriteit. Onderstaande tabel geeft het uiteindelijke 
absorptieniveau weer.
Totaal beschikbare 
EFROTotaal 
vastgelegde EFRO% 
vastgelegde 
EFROTotaal 
betaalde 
EFROTotaal 
betaalde 
EFRO %
208.768.040 222.206.784 106,44% 199.015.081 95,33%
Ondanks een “overcommittering” van het programma met 6,44%, zullen 4,67% van 
de EFRO-middelen overblijven. Finaal werd dus 9.752.959 euro aan EFRO steun niet 
uitbetaald. De voornaamste redenen voor deze onderbenutting zijn terug te brengen 
tot het (gedeeltelijk) reduceren of vertragen van de projectactiviteiten als gevolg van 
de opeenvolgende Corona- en energiecrisis.
Voor ESF (exclusief REACT EU en Technische bijstand) bedraagt het absorptieniveau 
100%, er is 0 euro aan ongebruikte EU-subsidie.
Van de 117 miljoen euro Europese middelen binnen REACT EU (exclusief technische 
bijstand) werd 96 miljoen euro benut. De EU-middelen REACT EU konden dus ten 
bedrage van 21 miljoen euro niet benut worden, waaronder 7 miljoen euro die niet 
vastgelegd kon worden. Dit werd reeds aangegeven in het antwoord op de vraag om 
uitleg nr. 1054 dd. 06/02/2024. Hier bovenop kon 14 miljoen euro van de vastgelegde 
middelen niet worden benut tijdens de uitvoering. 
In een breder programma zou dergelijke onderbenutting met voorafgaande 
“overcommittering” opgevangen worden, maar dat was bij REACT EU niet haalbaar 
door de krappe timing, in combinatie met de benodigde inhoudelijke inpasbaarheid en 
administratieve conformiteit met de regelgeving.
Voor het programma Interreg Vlaanderen – Nederland bedraagt het absorptieniveau 
100%, er is 0 euro aan ongebruikte EU-subsidie. Dit werd ook reeds toegelicht in het 
antwoord op de vraag om uitleg nr. 1054 dd. 06/02/2024.
2. Zoals eerder werd vastgesteld zijn de diverse administraties die instaan voor het 
beheer van Europese programma’s actief bezig met een tijdige en zo volledig mogelijke 
realisatie van hun programma’s en de hen toegekende middelen. 
EFRO
Het Vlaamse EFRO-programma 2021-2027 werd goedgekeurd op 18 december 2022. 
De eerste oproepen werden reeds gelanceerd in september 2022. Er werden al vier 
oproeprondes afgewerkt: september 2022, februari 2023, september 2023 en februari 
2024. In totaal werd voor 175.947.383 euro EFRO-steun vastgelegd (66% van een 
beschikbaar EFRO-budget van 266.742.257 euro).
In de programmaperiode 2014-2020 werd het Operationeel Programma (OP) 
goedgekeurd in december 2014. Wanneer we vergelijken na twee jaar operationele 
werking van het programma, werd tot 2016 84,4 miljoen euro vastgelegd (48% van 
een toenmalig beschikbaar EFRO-budget van 175.592.099 euro). Er is dus sprake van 
een snellere start dan tijdens de programmaperiode 2014-2020.
De beheersautoriteit zal ook de effectieve besteding van nabij monitoren en de 
projectuitvoerders indien noodzakelijk hier ook over bevragen en bijstaan.
ESF
De situatie is, wat ESF+ 2021-2027 in Vlaanderen betreft, grondig anders dan 
voorgaande programmaperiode. Reeds 82% van de EU-middelen zijn intussen 
gealloceerd aan de intermediaire instanties VDAB,  het departement Onderwijs en aan 
meerjarige strategische partnerschapsprojecten.
Bijkomend kent nog 13% van de EU-middelen in de meerjarenstrategie ESF+ al een 
invulling. Deze middelen worden nog in 2024 en in 2025 gealloceerd aan meerjarige 
projecten. Slechts 5% van de EU-middelen kent nog geen bestemming. We beogen 
hiermee de inzet van de ESF+ middelen met een duidelijk perspectief, teneinde de 
realisatie van een maximale absorptiegraad.
Interreg Vlaanderen-Nederland
Belangrijk is een tijdige projectselectie en een goede monitoring van de voortgang van 
de projecten zelf. Het begrip “overcommittering”, waarnaar in dit antwoord reeds 
verwezen werd, kwam ook al in eerdere vragen over dit onderwerp aan bod. Ik verwijs 
bijvoorbeeld naar uw vraag om uitleg nr. 1054. Programma’s kunnen op basis van hun 
historische ervaring inschattingen maken over hoeveel hun projecten gemiddeld niet 
realiseren. Onder meer op basis daarvan kan beslist worden om te anticiperen op deze 
toekomstige vrijval van vastgelegde middelen, door meer dan 100% van een 
programmabudget vast te leggen. 
Deze methodiek werkt redelijk goed, maar kan niet zonder begrenzing worden 
toegepast. Belangrijk daarbij is dat de subsidiebeloften die aan onze Vlaamse 
begunstigden worden gedaan, ook effectief waargemaakt kunnen worden als zij wél 
tot een volledige uitvoering zouden komen. Overcommitteren bevat dus ook altijd een 
inherent risico dat de beherende administratie uit eigen budgetten dergelijke risico’s 
moet dragen.
Het is vanuit deze insteek dat het Comité van Toezicht van Interreg Vlaanderen – 
Nederland in september 2024 concludeerde om voor 2025 een committeringsniveau 
van 107,5% na te streven, in plaats van de oorspronkelijk beoogde 113%. Voor de 
laatste delen van het programmabudget zal de administratie, omwille van de 
afwezigheid van de financiële garanties, nog nagaan hoe en wanneer die kan worden 
ingezet. Hierbij wordt vooral gedacht aan kleinschalige projecten die in een laatste 
fase van het programma met een snelle doorlooptijd kunnen worden goedgekeurd.
