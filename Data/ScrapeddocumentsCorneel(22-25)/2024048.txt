title: Sociale woonmaatschappijen - Monitoren werkdruk
thema: Wonen
pdf link: https://docs.vlaamsparlement.be/pfile?id=2024048
thema link: https://www.vlaamsparlement.be/parlementaire-documenten/schriftelijke-vragen/1784685
SCHRIFTELIJKE VRAAG
nr. 88
van AN MOERENHOUT
datum: 5 december 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Sociale woonmaatschappijen  -  Monitoren werkdruk
In oktober 2023 ontving de minister een brief waarin de sociale woonmaatschappijen 
kenbaar maakten dat ze zich zorgen maken over de toenemende administratieve belasting. 
De vraag is of de kerntaak van de woonmaatschappijen, namelijk de bouw en renovatie 
van sociale woningen, niet in het gedrang komt. Werknemers geven aan dat de werkdruk 
al jaren toeneemt en stilaan echt te hoog wordt.
De voorbije jaren werd de sector hervormd. De sociale woonmaatschappijen werden 
gefuseerd tot een eengemaakte woonmaatschappij. De werklast voor de medewerkers lag 
daardoor heel hoog. “Ik begrijp dat ik veel van de mensen op terrein heb gevraagd,” zei 
de minister in de commissie Wonen.
Hoewel de minister lijkt te begrijpen dat hij de voorbije jaren heel veel heeft gevraagd van 
de werknemers van de sociale huisvestingsmaatschappijen, is de vraag of er met het beleid 
van de minister verandering komt in de toenemende werkdruk. Nog maar in september 
kondigde de minister aan dat onder meer de sociale woonmaatschappijen nu ook zullen 
instaan om betaalbare studentenkoten te bouwen. De woonmaatschappijen uitten de 
voorbije maanden al de kritiek dat betaalbare studentenkoten niet de kerntaak zijn van 
het werk van de maatschappijen. Ook toonden ze zich toen al bezorgd over de verdere 
uitbreiding van hun takenpakket.
De minister antwoordde in de commissie Wonen hoe hij de komende maanden het 
takenpakket van de werknemers van sociale woonmaatschappijen zal trachten te 
verlichten. De vraag is echter of de werklast daarmee in zijn geheel zal afnemen.
1. Hoe zal de minister de haalbaarheid van de werklast van de sociale 
woonmaatschappijen de komende tijd, tot het einde van de legislatuur, monitoren?
 
2. Zal de minister regelmatig samenzitten met de sector om de vinger aan de pols te 
houden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 88 van 5 december 2023
van AN MOERENHOUT
Er zijn veelvuldige contacten tussen mijn kabinet, het agentschap Wonen in Vlaanderen en 
de nieuwe koepel van de woonmaatschappijen Initia. Zo zijn er structurele 
overlegmomenten met betrekking tot specifieke onderwerpen zoals de taskforce IT4WM, 
de stuurgroep woonmaatschappijen en de stuurgroep CIR. Daarnaast zijn er uiteraard ook 
ad hoc contacten. Zo was er 11 november ll. een vergadering specifiek over de werkdruk. 
Er zal dit jaar ook een nieuw overlegplatform tussen de sector van sociaal wonen en het 
agentschap Wonen in Vlaanderen worden opgericht nu de sector is gereorganiseerd.
