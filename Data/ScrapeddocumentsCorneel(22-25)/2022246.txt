title: Fairplayklassement Voetbal Vlaanderen - Tussentijdse evaluatie
thema: Sport
pdf link: https://docs.vlaamsparlement.be/pfile?id=2022246
thema link: https://www.vlaamsparlement.be/parlementaire-documenten/schriftelijke-vragen/1784364
SCHRIFTELIJKE VRAAG
nr. 165
van KRIS VAN DIJCK
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Fairplayklassement Voetbal Vlaanderen  -  Tussentijdse evaluatie
Afgelopen zomer lanceerde Voetbal Vlaanderen het fairplayklassement voor alle 
jeugdcategorieën U8 t.e.m. U21. Scheidsrechters beoordelen na elke wedstrijd spelers, 
supporters, coaches, afgevaardigden en fairplayouders van beide teams. Na een 
seizoenshelft ontvangen ploegen die gemiddeld meer dan 80 procent scoren een 
fairplaycertificaat om in hun kantine op te hangen.
Het fairplayklassement is een van de vele acties die Voetbal Vlaanderen opzet in de strijd 
tegen agressie in de sport. Voetbal Vlaanderen telde vorig seizoen nog 6801 gevallen van 
agressie op en naast Vlaamse velden.
1. Wat is de eerste evaluatie van de minister van het fairplayklassement, met betrekking 
tot het bevorderen van sportiviteit en het verminderen van agressie in het 
jeugdvoetbal?
2. Hoeveel jeugdvoetbalploegen hebben in de eerste seizoenshelft een score van meer 
dan 80% behaald en zijn dus gerechtigd om een fairplaycertificaat te ontvangen?
3. Hoeveel gemelde gevallen van agressie waren er tijdens de eerste seizoenshelft? 
Indien beschikbaar, graag een onderscheid tussen jeugd- en amateurvoetbal.
4. Hoeveel meldingen van agressie werden in de afgelopen drie jaar telkens gemaakt 
tijdens de eerste seizoenshelft? Opnieuw graag een gedetailleerde onderverdeling 
tussen jeugd- en amateurvoetbal.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 165 van 1 december 2023
van KRIS VAN DIJCK
1. Een eerste analyse van het fairplayklassement is gemaakt, en de resultaten lijken 
hoopgevend. Over alle categorieën heen wordt er gemiddeld 90% gescoord (futsal 
87,2%, minivoetbal 90,9% en voetbal 90,3%). Dit overtreft de verwachtingen van 
Voetbal Vlaanderen. We zien ook weinig verschillen in wedstrijden met een officiële 
scheidsrechter versus deze met een gelegenheidsref. Dit duidt toch op het feit dat ook 
gelegenheidsrefs het fairplayklassement waarheidsgetrouw invullen. Er zal nu samen 
met de clubs, spelers en andere stakeholders bekeken worden hoe men kan leren uit 
een eerste seizoenshelft met dit klassement. Ondertussen werden er door meer dan 300 
clubs meer dan 4.000 fairplaysjaals besteld, wat ook op een positief signaal duidt vanuit 
die vele clubs. 
2. 91,3% (n = 8.785) van de ingeschreven ploegen (n = 9.625) kan een certificaat 
ontvangen, wat voor Voetbal Vlaanderen een hoopvol cijfer is.
 
3. Het is nog te vroeg om een analyse te maken van de disciplinaire werking van de eerste 
seizoenshelft. De laatste speeldag moest bij het beantwoorden van deze vraag nog 
gespeeld worden en het behelst nog het nodige werk om alles goed in kaart te brengen. 
Er zijn voor alle duidelijkheid twee kanalen. Enerzijds is er de disciplinaire werking vanuit 
de scheidsrechtersverslagen of na officiële klachten die worden behandeld. Deze 
statistieken worden nog verwerkt. Anderzijds is er het meldpunt voor incidenten van 
grensoverschrijdend gedrag. Het gaat hierbij om gevallen van fysiek 
grensoverschrijdend gedrag (GG), waaronder agressie valt, en daarnaast eveneens om 
meldingen inzake fairplay. Echter, het meldpunt is ook bevoegd voor meldingen van 
psychisch grensoverschrijdend gedrag (pesten, verbale agressie…), seksueel 
grensoverschrijdend gedrag (seksuele intimidatie, sexting, aanranding, verkrachting, 
grooming…), discriminatie (racisme, bodyshaming, seksisme, homofobie, religie…), 
wedstrijd- en competitievervalsing, speelopportuniteiten, meldingen over de 
scheidsrechters. Hiervan kunnen we een beknopt overzicht geven.
In de eerste seizoenshelft 2023-2024 ontving het meldpunt 478 meldingen. Het gaat 
om 337 meldingen uit jeugdwedstrijden en 113 meldingen uit het amateurvoetbal. De 
overige 28 zijn meldingen uit het profvoetbal dan wel onvolledige meldingen.
Binnen het jeugdvoetbal zijn er 141 gemelde gevallen van agressie (fysiek 47, psychisch 
43 en fairplay 51). Binnen het amateurvoetbal zijn er 50 gemelde gevallen van agressie 
(fysiek 30, psychisch 17 en fairplay 3). Om dit in perspectief te plaatsen, vermelden we 
dat in het seizoen 2023-2024 159.758 wedstrijden in het jeugdvoetbal gepland zijn. 
Het aantal meldingen dat het meldpunt voor incidenten van grensoverschrijdend gedrag 
ontving in de eerste seizoenshelft 2023-2024 is hoger dan de voorgaande jaren (zie 
vraag 4). Deze stijging is voornamelijk te verklaren door het feit dat steeds meer 
mensen het meldpunt kennen en de maatschappelijke tendens dat steeds meer mensen 
een melding willen maken van zaken die ze meemaken. Daarnaast is er in de clubs ook 
veel meer bewustmaking en informatie aanwezig over het integriteitsbeleid.
4. Voor het seizoen 2020-2021 kan Voetbal Vlaanderen geen gedetailleerde, opgesplitste 
gegevens aanreiken, omdat deze nog niet in die onderverdeling werden bijgehouden. 
In de eerste seizoenshelft 2021-2022 ontving het meldpunt 172 meldingen in de 
categorie jeugd- en amateurvoetbal. Het gaat om 66 meldingen uit jeugdwedstrijden 
en 106 meldingen uit het amateurvoetbal. Binnen het jeugdvoetbal zijn er 28 gemelde 
gevallen van agressie (fysiek 4, psychisch 18 en fairplay). Binnen het amateurvoetbal 
zijn er 30 gemelde gevallen van agressie (fysiek 4, psychisch 21 en fairplay).
In de eerste seizoenshelft 2022-2023 ontving het meldpunt 151 meldingen in de 
categorie jeugd- en amateurvoetbal. Het gaat om 91 meldingen uit jeugdwedstrijden 
en 60 meldingen uit het amateurvoetbal. Binnen het jeugdvoetbal zijn er 13 gemelde 
gevallen van agressie (fysiek 9, psychisch 0 en fairplay 4). Binnen het amateurvoetbal 
zijn er 9 gemelde gevallen van agressie (fysiek GG 6, psychisch GG 3 en fairplay 0).
