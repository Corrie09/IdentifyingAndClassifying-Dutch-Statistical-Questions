title: Arbeidsbeleid landbouwsector - Initiatieven
thema: Landbouw
Visserij
pdf link: https://docs.vlaamsparlement.be/pfile?id=2046152
thema link: https://www.vlaamsparlement.be/parlementaire-documenten/schriftelijke-vragen/1803127
SCHRIFTELIJKE VRAAG
nr. 256
van CHRIS JANSSENS
datum: 9 februari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Arbeidsbeleid landbouwsector  -  Initiatieven
Op 9 oktober 2023 besliste de Federale Regering om het systeem van de flexi-jobs uit te 
breiden van 10 naar 22 sectoren. Tot die nieuwe sectoren behoorden onder andere de 
kinderopvang en het onderwijs, waar de Vlaamse Regering erg tevreden over was. Ook de 
land- en tuinbouwsector behoorde bij die plannen nog tot de nieuwe sectoren waar het 
systeem van flexi-jobs ingevoerd zou worden. In de land- en tuinbouw was en is er ook 
wel vraag naar de invoering van het systeem, zowel door individuele landbouwers als 
sectororganisaties zoals de Federatie Voedingsindustrie (Fevia).
Begin januari 2024 werd echter duidelijk dat er toch geen flexi-jobs in de land- en 
tuinbouwsector zouden komen, behalve voor enkele specifieke activiteiten zoals 
verbredingsactiviteiten op landbouwbedrijven, zoals verwerking of korteketenverkoop, en 
voor tuinaanleg. Ook al werd in het nieuwe sociale akkoord de bestaande regeling van 
voorseizoensarbeid uitgebreid, is er toch teleurstelling bij individuele landbouwers, maar 
ook bij de Boerenbond. Ook het Algemeen Boerensyndicaat vraagt om door te gaan met 
de regeling voor flexi-jobs voor de volledige land- en tuinbouw.
1. Hoe evalueert de minister de laatste hervormingen op het vlak van arbeidsbeleid in de 
landbouwsector? Acht hij het, net zoals landbouwers en landbouworganisaties, nodig 
om het systeem van flexi-jobbers uit te breiden naar de volledige land- en tuinbouw? 
Waarom wel/niet?
2. Welke maatregelen en initiatieven zal de minister desgevallend nemen? Had hij sinds 
begin januari 2024 al overleg met de federale Landbouwminister David Clarinval en/of 
andere bevoegde federale ministers, of staat nog overleg gepland? Wat was/zal op dat 
overleg precies het standpunt van de minister/Vlaamse Regering zijn?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW 
ANTWOORD 
op vraag nr. 256 van 9 februari 2024
van CHRIS JANSSENS
1. In de VDAB knelpuntberoepenlijst 2024 worden de beroepen ‘medewerker in de 
fruitteelt’, ‘tuinbouwmedewerker’ en ‘medewerker tuinaanleg’ vermeld als 
knelpuntberoepen, enerzijds wegens kwantitatieve, kwalitatieve redenen en/of 
specifieke arbeidsomstandigheden, anderzijds wegens de lage spanningsindicatoren in 
Vlaanderen. Het systeem van flexi-jobbers uitbreiden naar de volledige land -en 
tuinbouwsector kan een meerwaarde betekenen voor het toeleiden van burgers naar 
de beroepen met kwantitatieve knelpunten, bijvoorbeeld de seizoensactiviteiten, net 
zozeer als voor het uitvoeren van eenvoudige taken, waarvoor geen voorkennis nodig 
is, in knelpuntberoepen omwille van kwalitatieve redenen, op zowel landbouw -als 
tuinbouwbedrijven en in tuinaanleg.
2. Het beperkt toestaan van de flexi-jobs in de land- en tuinbouw is mede ingegeven door 
de afspraken in het sociaal overleg tussen de sector en de betrokken partners. Het 
“opt out” proces dat voorzien was in kader van de flexi-jobs liet dit toe. Het is dus als 
gevolg van onderhandelingen waarbij de landbouwsector zelf aan tafel zit, dat deze 
aanpassing is doorgevoerd.
