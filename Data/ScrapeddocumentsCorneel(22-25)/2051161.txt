title: Interministeriële Conferentie Migratie en Integratie - Evaluatie
thema: Integratie en Inburgering
pdf link: https://docs.vlaamsparlement.be/pfile?id=2051161
thema link: https://www.vlaamsparlement.be/parlementaire-documenten/schriftelijke-vragen/1806398
SCHRIFTELIJKE VRAAG
nr. 148
van SAM VAN ROOY
datum: 26 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Interministeriële Conferentie Migratie en Integratie  -  Evaluatie
Uit het antwoord van voormalig minister Somers op mijn schriftelijke vraag nr. 230 van 10 
maart 2023 bleek dat de Interministeriële Conferentie Migratie en Integratie niet meer was 
samengekomen sinds maart 2022, een jaar dus. Erg toevallig kwam, net nadat mijn partij 
met het nieuws over deze falende IMC naar buiten kwam, de IMC wel opnieuw samen. 
Achteraf bleek dat het vooral ging over de situatie van Oekraïense vluchtelingen in ons 
land.
Het belangrijkste punt voor deze Vlaamse Regering op de IMC zou het aan bod moeten 
laten komen zijn van het feit dat er nog steeds geen koppeling is tussen de 
verblijfswetgeving en het verzaken aan de inburgeringsplicht/niet slagen voor de testen. 
Hierover zei minister Somers alvast volgende zaken: “Wat doen we met de mensen die in 
de fout gaan, die hardnekkig weigeren om in te burgeren? Kunnen we die mensen 
terugsturen naar het land van herkomst? Mijn overtuiging is dat dat moet gebeuren.” En: 
“U hebt het over het specifieke probleem: als mensen zich niet inburgeren, is er dan een 
ultieme sanctie, dat men terug moet en dat men dus de erkenning intrekt? Ja, die sanctie 
moet er komen. We werken aan een protocol. Ik heb er het volste vertrouwen in dat de 
staatssecretaris ook in die filosofie wil treden.”
1. Kan de minister een overzicht geven van het aantal keren dat zowel de werkgroep van 
de IMC als de IMC met de minister zelf samenkwam vanaf 1 maart 2023 tot op heden? 
Graag een overzicht van welk(e) thema(’s) op elke vergadering precies besproken 
werd(en), en welke Vlaamse (beleids)beslissingen het gevolg waren van die 
vergaderingen. 
2. Werd op een van die vergaderingen over immigratie werk gemaakt van een 
asymmetrisch beleid dat tegemoetkomt aan dynamieken vanuit de deelstaten (zoals 
de Vlaamse inburgeringswetgeving)? Komt er in dat geval desgevallend een koppeling 
tussen het slagen voor het inburgeringstraject enerzijds en de verblijfswetgeving of de 
nationaliteitswetgeving anderzijds? 
3. Als daar nog altijd geen werk van gemaakt werd, of beslist werd de koppeling niet door 
te voeren, waarom niet? Is dat niet langer het standpunt van de Vlaamse Regering/de 
minister van Integratie en Inburgering? Als dat wel nog het standpunt van de Vlaamse 
Regering/de minister is, zal de minister dit thema dan ook daadwerkelijk aankaarten 
op de volgende IMC, om het voorstel zo snel mogelijk om te laten zetten in beleid? Is 
het volgens de minister niet eindelijk tijd voor concrete beslissingen, in plaats van loze 
beloftes?
4. Kan de minister een overzicht geven van welke (andere) ontmoetingen ze sinds maart 
2023 nog had met federaal staatssecretaris voor Asiel en Migratie Nicole De Moor? Wat 
werd op die ontmoetingen besproken en eventueel beslist?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 148 van 26 februari 2024
van SAM VAN ROOY
1. Op 7 juli 2023 vond een IMC Migratie en Integratie plaats rond de versterking van het 
beleid rond arbeidsmigratie, activering van verzoekers om internationale bescherming 
en au pairs. Op deze IMC was er een engagement tot versterking van inburgering van 
arbeidsmigranten via het aanbieden van specifieke modules inburgering in het 
buitenland. Dit proefproject ging van start in november 2023.  
2-3.In het Vlaams Parlement toonde ik reeds belangstelling voor de koppeling tussen het 
verkrijgen van een verblijfsvergunning en het slagen van het inburgeringstraject. Dit 
is echter een federale bevoegdheid. 
 
Mijn administratie maakt samen met de Dienst Vreemdelingenzaken een protocol op 
om persoonlijke gegevens in verband met het inburgeringscontract en 
inburgeringsattest te kunnen uitwisselen. Met deze uitwisseling kan de Dienst 
Vreemdelingen zaken nagaan of er een inspanningsverbintenis is tot in het kader van 
de federale beslissing tot verlenging van de verblijfstitel. 
Het verkrijgen van de Belgische nationaliteit is een federale bevoegdheid. De federale 
wetgeving stelt een aantal voorwaarden. De Vlaamse bevoegdheid op vlak van 
inburgering komt in beeld vanuit 2 voorwaarden: kennis van één van de drie landstalen 
op niveau A2 en bewijs van maatschappelijke integratie. Volgens de federale 
wetgeving over de nationaliteit kunnen beide voorwaarden onder meer aangetoond 
worden met een ‘bewijs van het met succes gevolgd hebben van een 
inburgeringstraject’. Er zijn echter geen eenduidige richtlijnen over hoe dit wordt 
toegepast. Hierover ga ik verder in gesprek treden met mijn federale collega. 
4. Er zijn geen andere ontmoetingen geweest. 
 
