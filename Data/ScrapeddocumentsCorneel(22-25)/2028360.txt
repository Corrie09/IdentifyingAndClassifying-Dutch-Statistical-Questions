title: Toerisme - Virtual reality (VR) en artificiële intelligentie (AI)
thema: Toerisme
pdf link: https://docs.vlaamsparlement.be/pfile?id=2028360
thema link: https://www.vlaamsparlement.be/parlementaire-documenten/schriftelijke-vragen/1790678
SCHRIFTELIJKE VRAAG
nr. 201
van EMMILY TALPE
datum: 20 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme  -  Virtual reality (VR) en artificiële intelligentie (AI)
Technologie ontwikkelt zich razendsnel. Virtual reality en artificiële intelligentie nestelen 
zich steeds meer in onze samenleving. Ook op het vlak van toerisme is er heel wat 
potentieel. In de commissie benadrukte ik al het belang om die nieuwe technologieën aan 
te wenden. Het biedt mogelijkheden om onze troeven op een andere manier bij toeristen 
te brengen en bovendien ook een jonger publiek aan te spreken.
Via een project van de stad Brugge en Westtoer rond het thema ‘Verdwenen Zwinhavens’ 
werden langs een fietsroute tussen Brugge en het Zwin VR-kijkers opgesteld. 
Geïnteresseerden krijgen daarmee een beeld van de streek tijdens de middeleeuwen. Door 
het grote succes besliste de stad Brugge extra budget vrij te maken om de kijkers langer 
te laten staan. Ter illustratie: de kijker op het Jan Van Eyckplein in Brugge wordt gemiddeld 
zo’n 2500 keer per maand gebruikt.
1. Lopen er ook via Toerisme Vlaanderen gelijkaardige projecten met VR-brillen?
Zo ja, welke? Kan de minister daarvoor de gebruikscijfers sinds de opstart meedelen? 
Wordt er ook bij toeristen die er gebruik van maken gepeild of zij dergelijke projecten 
een meerwaarde vinden? 
Zo niet, zitten er projecten in de pijplijn of wil de minister dat verder onderzoeken? 
Graag enige toelichting.
2. Ziet Toerisme Vlaanderen internationaal nog meer trends rond VR en AI opduiken in 
het toerisme? Op welke manier wordt dat gemonitord en zijn er projecten die specifiek 
worden opgevolgd met als doel om die ook in Vlaanderen te introduceren?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 201 van 20 december 2023
van EMMILY TALPE
1. In het kader van het project Vlaamse Meesters (2018-2021) gaf Toerisme Vlaanderen 
financiële en inhoudelijke ondersteuning aan twee projecten die gebruik maken van 
augmented reality (AR): 
•het bezoekerscentrum Lam Gods in de Sint-Baafskathedraal; en
•een beleving rond de werken van Dieric Bouts in de Sint-Pieterskerk in Leuven.
In 2022 sleepte het bezoekerscentrum Lam Gods een zilveren prijs in de wacht in de 
prestigieuze categorie ‘International Exhibition of the year’ van de Museum + Heritage 
Awards in Londen. Deze prijs bevestigde wat de bezoekersgegevens ons leren; uit 
enquêtes afgenomen bij bezoekers blijkt dat dit project een ongezien hoge 
bezoekerstevredenheid genereert. 
In het recente verleden heeft Toerisme Vlaanderen ook zelf – in samenwerking met 
buitenlandse partners – een eerste stap gezet om Vlaanderen via virtual reality (VR) 
beter op de kaart te zetten.  Op de internationale reisbeurs Fitur 2016 in Madrid stelde 
Idealmedia, een communicatie- en marketingplatform gespecialiseerd in toerisme, een 
nieuw project voor, namelijk de oprichting van TURVIRTUALTUR en de “Sociedad 
Española de Agencias de Viaje con Realidad Virtual” (de Spaanse Vereniging van 
Reisbureaus met Virtual Reality). Hun voorstel was niet enkel de productie van virtual 
reality video’s maar ook de distributie ervan via een netwerk van reisagentschappen, 
wat deze samenwerking uniek maakte. 
Het buitenlandkantoor van Toerisme Vlaanderen in Spanje besloot met hen in zee te 
gaan in het kader van de Vlaamse Meesters alsook voor de productie en distributie van 
een algemene bestemmingsvideo van Vlaanderen in 360º (productie en distributie in 
2017-2018-2019) met als resultaat 3 360º-video’s in het kader van de Vlaamse 
Meesters en 1 algemene bestemmingsvideo. De filmpjes werden specifiek gemaakt om 
op een platform/applicatie te zetten van TURVIRTUALTUR voor 1.300 
reisagentschappen – met de ambitie dit netwerk verder uit te breiden – die elk 3 VR-
brillen in hun agentschap hadden. Zowel de reisagenten als de klanten/potentiële 
reizigers konden de bestemming (en de Vlaamse Meesters) op die manier virtueel 
bezoeken (B2B en B2C). Daarnaast lanceerde het buitenlandkantoor de video’s ook op 
YouTube en Facebook in Spanje. Op YouTube zijn ze nog steeds beschikbaar:
•De algemene bestemmingsvideo (Un paseo por Flandes y Bruselas - Vídeo 
360º): https://www.youtube.com/watch?v=OGjefmvcqFA (124,863 views)
•Rubens (Amberes Barroco, ciudad de Rubens - Vídeo 360º): 
https://www.youtube.com/watch?v=d-F6k2CATvw&t=1s (66,636 views)
•Bruegel (Bruegel en Flandes y Bruselas - Vídeo 360º) 
https://www.youtube.com/watch?v=X1Jl7E2NP5M&t=15s (118,987 views)
•Van Eyck (Van Eyck en Gante y Brujas – Vídeo 360º): 
https://www.youtube.com/watch?v=PLd27D35VEY&t=77s (216,097 views)
Dankzij de succesvolle online campagnes bereikte het kantoor in Spanje ook een 
gesegmenteerd cultureel publiek. Tevens werden het systeem en de content ook 
ingezet op evenementen naar de beste B2B-contacten toe.
TURVIRTUALTUR deelde geen gegevens over het gebruik van de video’s, maar het 
netwerk van reisagentschappen alsook de hoeveelheid videocontent groeide jaar na 
jaar. 
Gebaseerd op enquêtes bij de reisagentschappen in 2018 werden volgende schattingen 
over het gebruik gemaakt: 
•25% van de 1.300 agentschappen maakte dagelijks gebruik van het platform 
(dus 325 reisagentschappen); 
•80% daarvan verkocht de bestemming (dus 260 agentschappen);
•Gedurende de verkoopsperiode van 6 maanden zagen gemiddeld 12 mensen 
per dag de video’s op het platform. Dat stemt overeen met ongeveer 3.120 
mensen per dag, 74.880 mensen per maand of op 6 maanden 449.280 mensen 
die de video’s beleefden. 
Helaas werd de “Sociedad Española de Agencias de Viaje con Realidad Virtual” tijdens 
de coronapandemie opgeheven en zijn het platform/de app niet meer beschikbaar.
2. Toerisme Vlaanderen volgt de trends inzake artificiële intelligentie (AI) nauwgezet op 
omdat het ervan overtuigd is dat ze kunnen bijdragen om onze doelgroepen nog beter 
en efficiënter van dienst te zijn en ons aanbod nog beter te ontsluiten. 
Op dit ogenblik zitten twee projecten in een exploratieve fase, wat inhoudt dat volop 
de strategie, technische haalbaarheid en mogelijke resultaten worden onderzocht. De 
projecten worden hieronder nader geduid, maar gelieve er rekening mee te houden 
dat de scope nog kan veranderen naarmate het agentschap verdere stappen zet.
a) Door AI gecreëerde reisroute op maat van de reiziger:
Toerisme Vlaanderen bouwt aan een interactieve web-ervaring waarbij het de 
potentiële reiziger via enkele vragen polset naar zijn of haar wensen, verlangens 
en reisprofiel, om op basis daarvan een door AI op maat gemaakte reisroute met 
authentieke en originele ervaringen en hidden gems in Vlaanderen aan te bieden. 
Dit dient zo in zijn werk te gaan: 
1. Via een moderne user interface worden gebruikers uitgenodigd enkele 
relevante vragen te beantwoorden over hun reisambities en reisprofiel 
(met wie, wanneer, hoe, welke leeftijdscategorie, met welk van onze 
thema’s kan de reiziger zich vereenzelvigen?).
2. Daarna heeft de reiziger de mogelijkheid om open feedback te geven over 
zijn of haar reisdoelen, zowel via tekst als via spraak.
3. Door de kracht van AI te combineren met de door de thema-experten 
aangeleverde en onderhouden database kan de verzamelde informatie 
worden omgezet in een reisroute, helemaal op maat van de gebruiker, alsof 
hij of zij lokaal gegidst wordt op basis van zijn/haar interesses. 
Op die manier zal elke gebruiker een andere reisroute ontvangen, waarbij zowel 
rekening wordt gehouden met onze eigen strategie, als met de wensen van onze 
bezoekers. Het biedt ook de mogelijkheid om onze toeristen te spreiden in tijd en 
ruimte.
Zo’n ervaring zal het plezier van een trip naar Vlaanderen verhogen voor de 
bezoeker en het agentschap toelaten een groter aanbod te ontsluiten dan wat nu 
via de website mogelijk is. Bovendien laat AI een groter aanbod aan talen toe dan 
de website vandaag aanbiedt. Mits toestemming van de gebruiker kan het 
agentschap eveneens via deze applicatie nuttige gebruikersdata verzamelen – 
zoals e-mailadressen om de reisroute toe te sturen – zodat de reiziger met gerichte 
marketing nog beter gevoed kan worden met inspiratie en informatie. Die 
gebruikersdata is met het oog op het verdwijnen van third-party cookies volgend 
jaar extra belangrijk.
In eerste instantie zal Toerisme Vlaanderen deze tool uitrollen op 
visitflanders.com, maar het onderzoekt ook de mogelijkheden om het aan te 
bieden op andere websites (uiteraard dan toegespitst op de onze doelgroepen en 
thema’s).
b) Ontwikkeling van een AI-avatar van Mercator
Met het zicht op de verdere uitrol van het Mercatorproject bekijkt Toerisme 
Vlaanderen of het zelf een Mercator-AI-avatar zal bouwen. Die zou niet alleen op 
de plek zelf (Graventoren en Getijdenmolen) zijn via schermen fysiek aanwezig 
zijn, maar evengoed ingezet worden tijdens events en presentaties in de aanloop 
naar het project. 
De avatar wordt zo herkenbaar mogelijk gemaakt door aandacht te schenken aan 
de kleinste details, zoals haar, kledij, eventuele hoed, gezichtsuitdrukkingen en -
lijnen, enz., al dan niet aangevuld met een passend accessoire (bv. wereldbol). Al 
deze details worden gebaseerd op de beeldvorming die over Mercator beschikbaar 
is.
De conversatie die met de AI-avatar van Mercator wordt aangegaan, gebeurt on 
the spot en in real-time. De antwoorden die Mercator geeft, worden bepaald door 
de informatie waarmee de software wordt gevoed. Het agentschap zal zelf de 
controle behouden over welke content wel of niet wordt ingeladen, in plaats van 
alle (misschien ook minder betrouwbare) bronnen op het internet beschikbaar te 
houden. 
De technologie die Toerisme Vlaanderen voor dit project zal creëren, moet ook 
inzetbaar zijn voor andere toepassingen en projecten.
