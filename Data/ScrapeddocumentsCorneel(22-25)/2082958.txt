title: Betalend inburgeringstraject - Evaluatie en maatregelen
thema: Integratie en Inburgering
pdf link: https://docs.vlaamsparlement.be/pfile?id=2082958
thema link: https://www.vlaamsparlement.be/parlementaire-documenten/schriftelijke-vragen/1834803
SCHRIFTELIJKE VRAAG
nr. 10
van CHRIS JANSSENS
datum: 18 oktober 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
Betalend inburgeringstraject  -  Evaluatie en maatregelen
Sinds 1 september 2023 zijn bepaalde onderdelen van het inburgeringstraject voor de 
deelnemers betalend geworden. De deelnemers moeten 180 euro betalen voor de lessen 
en de test maatschappelijke oriëntatie (MO) en 180 euro voor de lessen en de test 
Nederlands. Op het moment van de inschrijving voor de cursus of test wordt de retributie 
vastgelegd. Het uitgangspunt is de inburgeraars meteen en volledig te laten betalen.
Uit een antwoord op een eerdere vraag aan minister Rutten, de voorganger van de minister 
van Inburgering, vernam ik dat de drie agentschappen een retributiereglement opstelden. 
Daarin is meer informatie te vinden over wie is vrijgesteld van de retributie en ook wat de 
mogelijkheden zijn indien de betrokkene niet onmiddellijk kan betalen. Er worden concrete 
afspraken gemaakt op het moment dat de inburgeraar zich inschrijft voor een cursus of 
test MO. Die afspraken worden schriftelijk vastgelegd en ondertekend door de inburgeraar. 
Inburgeraars die er een beroep op doen, kunnen wel deelnemen aan de cursus of test 
zonder dat de (volledige) retributie voldaan is. Als ze uiteindelijk niet volledig betaald 
wordt, wordt het dossier doorgestuurd naar de Vlaamse Belastingdienst (VLABEL), 
waardoor de verschuldigde retributie gedwongen opgevorderd kan worden. 
Uit het retributiereglement blijkt dat inburgeraars die zich in een van die situaties bevinden 
worden vrijgesteld van het betalen van de retributie: 
-Je bent ingeschreven in het rijksregister van een gemeente in het tweetalige gebied 
Brussel Hoofdstad.
-Je hebt geen diploma van het secundair onderwijs en je bent ingeschreven voor een 
opleiding:
o geletterdheidsmodules Nederlands en Leren leren;
o Regie over het Eigen Leren;
o in de leergebieden van de basiseducatie, georganiseerd door Ligo;
o in de studiegebieden aanvullende algemene vorming of algemene vorming.
-Je hebt een leefloon of een inkomen via maatschappelijke dienstverlening of je bent 
ten laste van iemand met een leefloon of een inkomen via maatschappelijke 
dienstverlening.
-Je bent een gedetineerde.
-Je bent een werkzoekende en je volgt een opleiding die kadert in een traject naar 
werk4.
-Je bent een niet-werkende, verplicht ingeschreven werkzoekende en je hebt op het 
moment van de inschrijving nog geen recht op een inschakelingsuitkering.
-Je bent ingeschreven voor een opleiding bij Ligo, centra voor basiseducatie (CBE). Een 
centrum voor volwassenenonderwijs (CVO) organiseert de opleiding.
-Je bent jonger dan 18 jaar of je wordt 18 jaar in september, oktober, november, 
december.
Uit het genoemde eerdere antwoord van voormalig minister Rutten bleek dat wegens de 
vele vrijstellingsgronden het merendeel van de cursisten wat de eerste maanden betreft 
uiteindelijk werd vrijgesteld van betaling. Bovendien is het ook nog eens mogelijk – voor 
degenen die dan toch moeten betalen – dat het lokale OCMW bijspringt.
Inmiddels is het betalende inburgeringsbeleid ruim één jaar van toepassing. Graag had ik 
een stand van zaken gekregen van de resultaten.
1. Kan de minister meedelen hoeveel inburgeraars tijdens dat eerste jaar een retributie 
opgelegd kregen voor hun cursus en test maatschappelijke oriëntatie en hoeveel er 
werden vrijgesteld? Graag ook de onderverdeling tussen de verschillende gronden voor 
vrijstelling.
2. Welk bedrag aan retributies werd er inmiddels al geïnd door de extern verzelfstandigde 
agentschappen (EVA’s)? Graag een onderverdeling tussen de EVA’s.
3. Hoeveel dossiers waarin uitstel van betaling werd verleend werden inmiddels 
doorgestuurd naar VLABEL, die instaat voor een gedwongen opvordering? Hoeveel 
retributies werden daarbij al effectief ingevorderd?
4. Welke afspraken werden gemaakt of welke situatie doet zich voor met betrekking tot 
de terugbetaling van de betaalde retributies door de OCMW’s? Zijn er OCMW’s die de 
inschrijvingsgelden structureel of in bepaalde gevallen terugbetalen? Graag een 
toelichting.
5. Kan de minister voor elk van de vrijstellingsgronden de reden meedelen van de 
vrijstelling van de personen die in die situatie verkeren?
6. Is de minister niet van mening dat het hoge aantal vrijstellingsgronden en vrijstellingen 
het responsabiliserende karakter van de betalende inburgering volledig ondergraaft, in 
het bijzonder wanneer de vrijstelling ook van toepassing is op immigranten die leven 
van een uitkering?
7. Werd het betalende inburgeringstraject inmiddels al geëvalueerd? Zo ja, wanneer, door 
wie en wat is er het resultaat van? Zo niet, wanneer en door wie zal dat gebeuren?
8. Welke initiatieven zal de minister hierrond eventueel nog nemen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLAND, STEDEN- EN 
PLATTELANDSBELEID, SAMENLEVEN, INTEGRATIE EN INBURGERING, BESTUURSZAKEN, SOCIALE ECONOMIE 
EN ZEEVISSERIJ
ANTWOORD
op vraag nr. 10 van 18 oktober 2024
van CHRIS JANSSENS
1. Van de 14.687 personen die tussen 1/9/2023 en 31/8/2024 een inburgeringscontract 
ondertekenden in het Vlaamse Gewest en een inschrijving hadden in een cursus MO 
moesten 3.323 personen een retributie betalen, 10.674 personen hebben een 
vrijstelling van retributie gekregen en voor 690 personen is er nog geen info. 
Daarnaast zijn er in die periode 3.018 personen die een contract hebben ondertekend 
in het Brussels Hoofdstedelijk Gewest waar er sowieso geen retributies zijn.
 aantal 
personen %
retributie 3.323 23%
vrijstelling 10.674 73%
geen info 690 5%
totaal 14.687 100%
Reden vrijstelling (cf. het integratie- en inburgeringsdecreet) aantal 
personen%
Werkzoekend met opleiding ikv traject naar werk 4.214 39%
Inkomen leefloon/maatschappelijke dienstverlening 3.346 31%
Geen diploma secundair en ingeschreven in modules 
geletterdheid1.831 17%
Verplicht ingeschreven werkzoekend en geen 
inschakelingsuitkering1.280 12%
Inburgeringsattest behaald in andere gemeenschap 3 0%
Totaal 10.674 100%
2. Hierbij een tabel van de reeds geïnde bedragen tijdens het eerste jaar.
geïnd bedrag in euro
Agentschap Integratie en Inburgering 395.895
Atlas 117.041
Amal 40.470
Totaal 553.406
3. Op datum van 24/10/2024 zijn er 20 dossiers bij AgII die de termijn van betaling 
hebben overschreden en naar Vlabel moeten worden doorgestuurd en 1 bij Amal. Bij 
Atlas zijn er voorlopig geen dossiers om door te sturen. De dossiers werden nog niet 
doorgestuurd naar Vlabel. Op 31 juli 2024 heeft Vlabel namelijk besloten om af te 
stappen van het kaderprotocol zoals eerder werd overgemaakt aan de agentschappen 
integratie en inburgering. Vlabel bereidt momenteel een aangepast kader voor.
4. Lokale besturen/OCMW’s kunnen binnen hun lokale autonomie beslissen om al dan 
niet (structureel/occasioneel) te voorzien in een terugbetaling van de retributies voor 
een inburgeringstraject. Dit wordt vanuit mijn bevoegdheid niet centraal gemonitord.
5. Een inburgeringstraject heeft een grote maatschappelijke meerwaarde, in die zin dat 
het inburgeraars kennis biedt van onze samenleving, de Nederlandse taal aanleert, 
een toegangspoort biedt tot de arbeidsmarkt en een informeel sociaal netwerk. Het 
traject moet de zelfredzaamheid van inburgeraars stimuleren en een opstap richting 
verdere integratie zijn. Het is dan ook het streefdoel zoveel mogelijk mensen te laten 
deelnemen aan het traject en in het bijzonder rechthebbende inburgeraars daartoe te 
motiveren. Daarom is het belangrijk het inburgeringstraject zo toegankelijk mogelijk 
te organiseren. Daaruit volgt dat een vrijstelling van de retributies ingevoerd werd 
voor wie het omwille van financiële redenen moeilijk is die te betalen. Om te sporen 
met de regeling voor wat NT2 betreft werden dezelfde gronden gehanteerd die al in 
het decreet volwassenenonderwijs waren opgenomen. Cf. het regeerakkoord zullen we 
bekijken om de vrijstellingsgronden te wijzigen naar inkomensgerelateerde gronden in 
de plaats van gronden op basis van statuten.  
Daarnaast worden inburgeraars die ingeschreven zijn in het Rijksregister in een 
gemeente van het tweetalige gebied Brussel-Hoofdstad vrijgesteld, omwille van de 
specifieke context van Brussel. De decreetwijziging gebeurde immers op Vlaams 
niveau. Om zoveel mogelijk het Vlaamse inburgeringstraject te stimuleren en een 
aantrekkelijke positie te behouden ten opzichte van het aanbod dat vanuit de andere 
regio’s wordt aangeboden in Brussel, moeten Brusselse inburgeraars geen retributies 
betalen voor het Vlaamse inburgeringstraject
6-8.Zoals vermeld is het uitgangspunt dat personen voor wie het moeilijk is een retributie 
te betalen, daarvan vrijgesteld kunnen worden in functie van de toegankelijkheid en 
maximale deelname aan het inburgeringstraject. Volgend engagement werd ter zake 
in het regeerakkoord opgenomen: ‘De vrijstellingscategorieën worden aangepast zodat 
ze inkomensgerelateerd worden en niet meer op basis van statuten worden toegekend. 
Ook bij nieuwkomers gaan we uit van het principe dat wie kan bijdragen, ook effectief 
een vergoeding betaalt. Er komt een onderzoek naar het effect hiervan op de vrijwillige 
inburgeraars.’ De vrijstellingen zullen dus gebaseerd worden op het inkomen van een 
betrokken persoon en niet meer op basis van een specifiek statuut. 
