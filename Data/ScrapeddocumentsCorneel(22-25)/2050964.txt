title: Zakentoerisme - Stand van zaken
thema: Toerisme
pdf link: https://docs.vlaamsparlement.be/pfile?id=2050964
thema link: https://www.vlaamsparlement.be/parlementaire-documenten/schriftelijke-vragen/1805444
SCHRIFTELIJKE VRAAG
nr. 366
van EMMILY TALPE
datum: 22 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Zakentoerisme  -  Stand van zaken
Ik verwijs naar mijn vraag om uitleg nr. 2455 op 9 mei 2023 over de vraag naar acties 
voor het zakentoerisme. Die kwam er naar aanleiding van een noodsignaal van Horeca 
Antwerpen. Sinds de coronacrisis merken zij dat het zakentoerisme zich zeer moeilijk 
herstelt. Hotels die zich daarop toespitsen, zien een bezettingsgraad van 47 tot 61% op 
weekdagen. De minister deelde toen mee dat we in 2022 nog 15% onder het niveau van 
2019 lagen, en dat het zakentoerisme duidelijk aantrekt. 
De minister verwees naar verschillende acties van Toerisme Vlaanderen met betrekking 
tot het congrestoerisme, zoals investeringen in infrastructuur, specifieke campagnes rond 
de reputatie van Vlaanderen als meeting- en congresbestemming, … 
1. Kan de minister voor 2023 volgende cijfers meedelen:
a) het aantal zakentoeristen in 2023 voor de kunststeden, indien mogelijk met 
opdeling per stad. Graag ook deze cijfers voor 2019 en 2022 ter vergelijking.
b) het aantal congressen dat in 2023 plaatsvond in de kunststeden, indien mogelijk 
met opdeling per stad. Graag ook deze cijfers voor 2019 en 2022 ter vergelijking. 
2. Hoe evalueert de minister het herstel van het zakentoerisme voor 2023? Welke 
signalen krijgt zij uit de sector en van de lokale besturen? 
3. De minister verwees naar een campagne die zou worden opgezet in het najaar ter 
versterking van de reputatie van Vlaanderen als meeting- en congresbestemming. 
Kan de minister dat verder toelichten? Welke acties werden ondernomen, welke 
budgetten werden geïnvesteerd en is er al zicht op de resultaten? 
4. Op welke manier werd en wordt de meeting- en congresbarometer verder uitgewerkt?
5. Welke acties staan rond het zakentoerisme nog gepland in 2024? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 366 van 22 februari 2024
van EMMILY TALPE
1. a) Ik heb zicht op het aantal aankomsten van zakentoeristen in officiële logies via de 
cijfers van de FOD Economie. Er wordt een onderscheid gemaakt tussen 
aankomsten voor het motief ‘congres, conferentie en seminarie’ en het motief 
‘andere beroepsdoeleinden’. In deze cijfers kunnen soms fouten sluipen, gezien het 
niet eenvoudig is voor een logiesuitbater om het verschil te zien tussen een 
congressist en iemand die voor een individuele zakendoelen reist. 
Voor 2023 zijn er momenteel cijfers beschikbaar tot en met november. 
Onder voorbehoud hiervan, kan ik u reeds volgende cijfers en conclusies meedelen:
- Wat betreft het motief ‘congres, conferentie en seminarie’ waren er  t.e.m. 
november 439.274 aankomsten in alle kunststeden samen. Dat aantal ligt 
boven het jaartotaal van 2022 (393.833), maar onder het cijfer van 2019 
(620.518). Hieruit kan ik opmaken dat het aantal aankomsten van 
congressisten in stijgende lijn zit, maar dat het niveau van 2019 nog niet is 
behaald. 
- Voor het motief ‘andere beroepsdoeleinden’ zie ik een ander verloop. Tot en 
met november 2023 waren er in de kunststeden 464.334 aankomsten, hoger 
dan 2022 (435.469) en eveneens 2019 (423.178). Dit segment van het 
zakentoerisme heeft zich sterker hersteld. Dit is niet onlogisch gezien het 
eenvoudiger is om individuele zakenreizen te regelen dan om congressen te 
organiseren. 
- In de individuele kunststeden zie ik een gelijkaardig verloop: voor ‘conferentie, 
congres en seminarie’ een stijging van het aantal aankomsten in 2023 (cijfers 
tot en met november) ten opzichte van 2022, maar nog beduidend lager dan 
in 2019, terwijl de aankomsten voor ‘andere beroepsdoeleinden’ in 2023 hoger 
liggen dan in 2022 en in 2019 (met uitzondering van Leuven en Mechelen). 
b) Onze langetermijndoelstellingen wat het aantal congressen betreft, volg ik op via 
de statistieken van de International Congress and Convention Association (ICCA). 
Dat laat eveneens toe om onze cijfers internationaal te benchmarken. Voor 2023 
zijn er nog geen definitieve gegevens beschikbaar. 
Volgens ICCA vonden er in 2022 121 associatiecongressen plaats in het Vlaams 
Gewest. In 2019 waren dat er 137, een globaal verschil van 12%. 
Onderliggend zien we evenwel verschillen per stad: 
- In Antwerpen (26 in 2022 en 37 in 2019) en Gent (36 in 2022 en 37 in 2019) 
zaten we nog niet op het niveau van 2019. 
- In andere steden zoals Brugge (12 in 2022 en 10 in 2019), Leuven (38 in 2022 
en 31 in 2019) en Mechelen (2 in 2022 en 0 in 2019) zie ik stijgingen ten 
opzichte van 2019. 
Volgens voorlopige cijfers van de ICCA-database, aangevuld met informatie uit onze 
eigen database, hebben in 2023 122 associatiecongressen plaatsgevonden in het 
Vlaams Gewest.
Antwerpen (42), Brugge (13) en Leuven (43) overstijgen daarbij het aantal van 
2019 en 2022. Enkel in Gent (22) zien we een daling.
De definitieve cijfers worden door ICCA gepubliceerd (ten laatste) vlak voor de 
internationale beurs IMEX, die dit jaar zal plaatsvinden van 14 tot 16 mei.
2. Reeds begin 2021 werd door Oxford Economics voorspeld dat het congrestoerisme zich 
trager zou herstellen dan het vrijetijdstoerisme en dat het aantal congrestoeristen pas 
in 2024 terug op het niveau van 2019 zou komen. In de cijfers zien we effectief 
dergelijke positieve trend voor congrestoerisme, maar die verloopt iets trager dan voor 
het vrijetijdstoerisme. Ik meen dan ook dat we mogen stellen dat het herstel van het 
congrestoerisme globaal gezien op het verwachte schema zit.  
Met de congreswerking van Toerisme Vlaanderen zet ik samen met de congressteden 
(Antwerpen, Brugge, Gent, Leuven, Mechelen, Oostende, Kortrijk en Hasselt) actief in 
op het aantrekken van associatiecongressen rond de transitieprioriteitsdomeinen van 
Vlaanderen. Het gaat dan om maatschappelijk relevante thema’s en economische 
sectoren waarin we excelleren. Uit die samenwerking met de stedelijke 
congresbureaus stel ik vast dat de congressen goed oppikken voor 2024 en 2026. Wel 
zijn er nog mogelijkheden voor 2025, met uitzondering van Leuven waar in het kader 
van 600 jaar KULeuven de stad quasi volgeboekt is met congressen en events, met 
een bijhorend positief effect op de hotelovernachtingen.
3. In de eerste plaats ligt de focus op het positioneren van Vlaanderen als een regio voor 
impactvolle congressen. Hiertoe werd de ‘Set your milestone’-campagne opgezet die 
Vlaamse experten hun buitenlandse collega’s doet overtuigen om een congres in 
Vlaanderen te organiseren. Via een LinkedIn-campagne met een mediabudget van 
47.453 euro werd deze content zo meer dan 5 miljoen keer binnen de doelgroep 
bekeken. 
Daarnaast werd er ook een campagne gevoerd die zich meer richt op conversie. Zo 
werd er extra geïnvesteerd in de aankoop van mediaruimte via Google en lanceerden 
we een e-book dat de troeven van onze steden en van onze ‘Flanders Heritage Venues’ 
in de kijker zet. Deze inspanningen leidden tot een toename van het webverkeer naar 
meetinflanders.com en het verhogen van het aantal contactnames voor het 
organiseren van events binnen het ‘Flanders Heritage Venues’-netwerk.
4. Toerisme Vlaanderen ontwikkelde, in samenwerking met de congressteden, de 
meeting- en congresbarometer. 
Deze (afgeschermde) online tool maakt het voor meetinglocaties mogelijk om per 
kwartaal een overzicht van meetings en congressen die er plaatsvonden op te laden. 
Via het rapporterings- en benchmarkluik kan men eigen resultaten van de afgelopen 
maanden/jaren raadplegen maar ook vergelijken met de rest van de sector. 
Met behulp van de tool zal het mogelijk zijn om de meeting- en congresactiviteit in 
Vlaanderen beter in kaart te brengen. De tool vereenvoudigt ook het doorgeven van 
de gevraagde info aan ICCA, wat uiteindelijk zorgt voor een betere internationale 
zichtbaarheid en reputatie voor Vlaanderen als congresbestemming.
De ontwikkeling van de meeting- en congresbarometer werd in 2023 afgerond. In een 
volgende stap wordt de tool nu uitgerold in de sector. Om er een succesvolle tool van 
te maken, wordt sterk ingezet op communicatie en een persoonlijke begeleiding van 
de meetinglocaties.
5. Ik blijf met de congreswerking van Toerisme Vlaanderen in 2024 inzetten op het actief 
aantrekken van impactvolle congressen waarvoor de methodologie nu in de sector 
wordt uitgerold. Congressen zijn een uitstekende manier om positieve impact te 
genereren op bestemming Vlaanderen. 
Met de projectwerking en het professionaliseringstraject ondersteun ik de sector rond 
thema’s als duurzaamheid en digitale transformatie en plan ik in 2024 verschillende 
acties.
Met de verdere ondersteuning van de ‘Flanders Heritage Venues’ beoog ik het verder 
opkrikken van de internationale basiskwaliteit en de beleving. Ook ga ik met enkele 
congrescentra aan de slag op het vlak van strategisch management en innovatie. Ik 
kijk ernaar uit om deze venues naar een lerend netwerk te laten evolueren en de 
samenwerking te stimuleren.
