title: Verkeersdoorstroming Tiensepoort Leuven - Evaluatie
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2082794
thema link: https://www.vlaamsparlement.be/parlementaire-documenten/schriftelijke-vragen/1836282
SCHRIFTELIJKE VRAAG
nr. 46
van ARNOUT COEL
datum: 24 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Verkeersdoorstroming Tiensepoort Leuven  -  Evaluatie
In mijn schriftelijke vraag nr. 394 van 14 december 2023 aan toenmalig bevoegd minister 
Peeters vroeg ik naar de resultaten uit de evaluatie van de verkeersdoorstroming van de 
Tiensepoort sinds de heraanleg van het kruispunt. Daarvoor zou een uitgebreide evaluatie 
gebeurd zijn met behulp van een drone. Minister Peeters liet weten dat het Agentschap 
Wegen en Verkeer (AWV) een conceptversie heeft ontvangen van die evaluatie, maar nog 
bijkomende vragen en opmerkingen heeft. Pas na de verwerking daarvan door het 
studiebureau en de ontvangst van het definitieve rapport, kon er een analyse opgemaakt 
worden.
1. Wat zijn de resultaten van het definitieve rapport? Wat blijkt uit die resultaten over de 
verkeersdoorstroom en de verliestijden? Graag een overzicht.  
2. Welke maatregelen zijn er genomen of zullen er nog genomen worden op basis van 
die resultaten? 
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 46 van 24 oktober 2024
van ARNOUT COEL
1. Uit de analyse blijkt dat tijdens de ochtendspits vooral op de Tiensesteenweg lange 
wachtrijen ontstaan. Dit werd ook in andere observaties waargenomen. 
Tijdens de avondspits zijn vooral de linksaf naar Leuven en de linksaf naar de 
Tiensepoort de richtingen die het moeilijkst verlopen voor gemotoriseerd verkeer. Voor 
fietsers bleek uit de analyse dat de meeste fietsers erin slagen om dit kruispunt in één 
keer te passeren, ook als ze linksafbewegingen maken. Eveneens blijkt uit het rapport 
dat een deel van de fietsers, komende uit de Bierbeekstraat en rijdend naar de Blijde 
Inkomststraat diagonaal oversteken terwijl dit eigenlijk niet voorzien is. Dit leidt op het 
terrein voorlopig niet tot problemen.Verliestijden kunnen evenwel niet bepaald worden 
uit een droneanalyse.
2. Er werd in februari een kleine aanpassing gedaan van de groentijdverdeling tijdens de 
ochtendspits waardoor de Tiensesteenweg meer groentijd kreeg ten koste van andere 
richtingen. Bijkomend werd tijdens de middag de wisseling van een ochtendprogramma 
en avondprogramma uitgesteld. Er werd namelijk ondervonden dat de piek die zich 
tijdens de middag voordoet, dicht aanleunt tegen de piek van de ochtend. Voordien 
ontstond er tijdens de middag terug een file omdat er te snel naar een 
avondprogramma werd overgeschakeld. Er is nu nog een kleine aanpassing van 
groentijden op komst waarbij de linksafbewegingen tijdens het avondprogramma iets 
langer groen gaan krijgen. 
