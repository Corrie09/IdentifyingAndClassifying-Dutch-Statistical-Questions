title: Geïntegreerd investeringsprogramma (GIP) 2024 - Zandsuppleties Vlaamse kust
thema: Openbare werken
pdf link: https://docs.vlaamsparlement.be/pfile?id=2050870
thema link: https://www.vlaamsparlement.be/parlementaire-documenten/schriftelijke-vragen/1807882
SCHRIFTELIJKE VRAAG
nr. 718
van BERT MAERTENS
datum: 28 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Zandsuppleties Vlaamse kust
De Vlaamse Regering keurde in juni 2011 het Masterplan Kustveiligheid goed. Dat stelt 
een reeks maatregelen voorop om onze 67 kilometer lange kust te beschermen tegen een 
duizendjarige stormvloed. Een van de maatregelen is het uitvoeren van zandsuppleties 
langs de zandige kust. Ook uit het ontwerp van het nieuwe strategisch beleidsplan Kustvisie 
blijkt dat aan de strandzones de komende decennia strandsuppleties noodzakelijk zijn om 
de dijken en het binnenland te beschermen tegen een verhoging van de zeespiegel of 
stormen.
In het ontwerp GIP 2024 is het project GIP000061/01 (suppleties o.a. Oostende, De Haan-
Wenduine, Blankenberge) opgenomen. Er is daarvoor een budget van 3 miljoen euro 
gereserveerd. 
1. In welke zones werden in 2023 suppleties uitgevoerd? Graag per zone een oplijsting 
van:
a) de exacte locatie en gemeente; 
b) het type suppletie; 
c) het aantal kubieke meter toegevoegd zand; 
d) het bedrag dat daarvoor werd uitgetrokken.
2. Op welke locaties worden in 2024 suppleties uitgevoerd? Graag per suppletielocatie 
een oplijsting van: 
a) de exacte locatie en gemeente; 
b) het type suppletie; 
c) het aantal kubieke meter toegevoegd zand; 
d) het bedrag dat daarvoor wordt uitgetrokken; 
e) de huidige stand van zaken; 
f) de indicatieve timing.
3. Welke andere maatregelen worden in 2024 genomen als directe bescherming van de 
kust en het binnenland?
4. Worden voor die projecten Europese subsidies aangewend?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 718 van 28 februari 2024
van BERT MAERTENS
1. In 2023 werden twee strandsuppleties uitgevoerd. Daarnaast werd een beperkte 
hoeveelheid zand afkomstig van de baggerwerken in de jachthavens van Nieuwpoort 
en Blankenberge nuttig ingezet. 
Er werden op de volgende locaties suppleties uitgevoerd:
Locatie Sectie Oppervlakte Kostprijs
De Haan centrum secties 150-156 200.335 m³ 2.919.890,28 €
Knokke-Heist secties 230-241 510.574 m³ 6.588.987,07 €
Los van het Masterplan Kustveiligheid en los van het agentschap voor Maritieme 
Dienstverlening en Kust werd door het departement MOW (afdeling Maritieme 
Toegang)/VNSC in de secties 232-240 te Knokke-Heist een vooroeversuppletie 
uitgevoerd met +/- 292.525 m³ zand uit de ‘Nieuwe sluis Terneuzen’. Dit project werd 
budgettair opgenomen in het sluisproject.
2. In het voorjaar van 2024 zijn tot op heden nog geen strandsuppleties uitgevoerd, met 
uitzondering van de toepassing van bagger/infrastructuurspecie afkomstig van de 
havengeul van Blankenberge (lopende) en de vooroeversuppletie in Knokke-Heist.
In 2024 staan er momenteel verder geen nieuwe suppleties meer gepland, behoudens 
na eventuele zware stormen. De invulling van het suppletieprogramma 2025 (inclusief 
het voorziene budget op het GIP 2024) wordt mee vorm gegeven door de resultaten 
van de (tussentijdse) veiligheidstoetsing van de zeewering en kan wijzigen door de 
impact van het stormseizoen.
3. Ook in 2024 worden enkele maatregelen genomen als directe bescherming van de 
kust en het binnenland. De volgende werken zijn in uitvoering: 
- De stormvloedkering te Nieuwpoort
- De bouw van de overstromingsmaatregelen rond de Vissershaven in Zeebrugge
De volgende projecten zijn in studiefase:
- Overstromingsmaatregelen in de Oostendse achterhaven
- Overstromingsmaatregelen in Oostende zone Demeysluis-station en de omgeving 
van de Visserijsluis
- Vernieuwing van de uitwateringsconstructie van de Blankenbergse Vaart in 
Blankenberge
Hiernaast loopt het toetsingstraject voor de evaluatie van de bestaande 
haveninfrastructuren (sluizen en stuwen) tijdens stormen. Op basis van de resultaten 
voor de Visserijsluis wordt de aanpak van de sluis voorbereid. De resultaten voor de 
Mercatorsluis volgen dit jaar.
4. Voor deze projecten worden geen Europese middelen ingezet.
