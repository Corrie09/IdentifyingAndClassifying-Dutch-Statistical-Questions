title: Exploitatie hondenkwekerij - Stedenbouwkundige regels
thema: Ruimtelijke ordening
pdf link: https://docs.vlaamsparlement.be/pfile?id=2001823
thema link: https://www.vlaamsparlement.be/parlementaire-documenten/schriftelijke-vragen/1764874
SCHRIFTELIJKE VRAAG
nr. 12
van BRECHT WARNEZ
datum: 28 september 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Exploitatie hondenkwekerij  -  Stedenbouwkundige regels
Voor de exploitatie van een hondenkwekerij is een omgevingsvergunning vereist. Een 
hondenkwekerij lijkt vandaag stedenbouwkundig niet vergunbaar in agrarisch gebied. 
De onmogelijkheid om als hondenkwekerij een vergunning te krijgen voor para-agrarische 
activiteiten is minder voor de hand liggend. Onder para-agrarisch moet worden verstaan 
die bedrijven waarvan de activiteiten onmiddellijk bij landbouw in de ruime zin aansluiten 
en erop afgestemd zijn (volgens de richtinggevende omzendbrief betreffende de inrichting 
en de toepassing van de ontwerpgewestplannen en gewestplannen van 1997 en volgens 
uitspraken van de Raad voor Vergunningsbetwistingen (RvVb)). Herdershonden worden 
bijvoorbeeld wel degelijk gebruikt voor agrarische doeleinden.
1. In welke stedenbouwkundige gebieden en onder welke voorwaarden kan men een 
hondenkwekerij uitbaten?
2. Kunnen hondenkwekerijen niet uitgebaat worden in para-agrarische gebieden? Zo ja, 
waarom?
3. Hoe evalueert de minister de stedenbouwkundige regels omtrent hondenkwekerijen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 12 van 28 september 2023
van BRECHT WARNEZ
1. Een hondenkwekerij kan principieel worden toegelaten in een door het gewestplan 
ingekleurd woongebied. Volgens artikel 5.1.1.0 van het KB dd. 28 december 1972 
kunnen dergelijke inrichtingen “maar worden toegestaan voor zover ze verenigbaar zijn 
met de onmiddellijke omgeving.”
Er moet dus – zoals bij elke aanvraag – telkens in concreto worden nagegaan of die 
functie verenigbaar is met onmiddellijke omgeving. 
Indien een gebied is gevat door een BPA of RUP, moeten de concrete voorschriften 
worden bekeken om te oordelen of een hondenkwekerij mogelijk is. Ook in die gevallen 
zal bovendien de toets aan de ‘goede ruimtelijke ordening’ aan de orde zijn. 
Daarnaast is er voor het houden van honden/hondenkennels ook een 
omgevingsvergunning voor exploitatie van ingedeelde inrichtingen nodig (rubriek 9.9 
indelingslijst Vlarem). Bij vijf tot tien volwassen honden betreft het een klasse 3-
inrichting en bij meer dan tien volwassen honden een klasse 2-inrichting. Artikel 
5.9.12.2. van Vlarem II bepaalt verder:
“Het is verboden inrichtingen waarin meer dan tien honden worden gehouden te 
exploiteren die geheel gelegen zijn in een woongebied, ander dan een 
woongebied met een landelijk karakter, of in een woonuitbreidingsgebied.”
Het houden van meer dan tien honden is dus niet mogelijk binnen woongebied of 
woonuitbreidingsgebied, enkel binnen een woongebied met landelijk karakter.
Zoals reeds meermaals geantwoord op eerdere vragen zijn hondenkwekerijen niet in 
overeenstemming met de bestemmingsvoorschriften voor agrarische gebieden. 
Hondenkwekerijen betreffen immers geen professionele landbouw, noch para-
agrarische activiteiten (zie deelvraag 2). Er bestaan eventueel mogelijkheden om 
bestaande, vergunde gebouwen om te vormen tot een hondenkwekerij op basis van de 
mogelijkheden voor zonevreemde functiewijzigingen, mits de goede ruimtelijke 
ordening niet geschaad wordt. 
2. Specifieke gebieden voor para-agrarische activiteiten bestaan niet. Binnen de 
agrarische gebieden zijn in principe ook para-agrarische activiteiten mogelijk. Het 
precieze onderscheid tussen beide is niet steeds even duidelijk. Volgens de omzendbrief 
van 8 juli 1997 betreffende de inrichting en toepassing van de ontwerp-gewestplannen 
en gewestplannen zijn para-agrarische activiteiten “ondernemingen waarvan de 
activiteit onmiddellijk bij de landbouw aansluit of erop afgestemd is.”
Volgens de Raad voor Vergunningsbetwistingen (RvVb) kan een hondenpension niet 
beschouwd worden als een para-agrarische activiteit (RvVb 18 september 2018, nr. 
RvVb/A/1819/0073 in de zaak 1617/RvVb/0591/A; zie ook RvVb 9 juni 2020, nr. 
RvVb/A/1920/0910 in de zaak 1819/RvVb/0633/A; RvVb 9 juni 2020, nr. 
RvVb/A/1920/0910 in de zaak 1819/RvVb/0633/A)):
“Een honden- of kattenpension, hetgeen de tijdelijke opvang van die dieren 
inhoudt, heeft niets te maken met de "landbouw", zelfs in de ruime zin, vermits 
die activiteit niet gericht is op de productie van vruchten, gewassen of vee. 
Dergelijke activiteit kan ook niet als "para-agrarisch", dit wil zeggen 
“onmiddellijk aansluitend bij of afgestemd op de landbouw”, zelfs in de ruime 
zin, worden beschouwd.”
Een zelfde redenering gaat op voor hondenkwekerijen. Het gaat immers ook in dat 
geval niet om een activiteit die gericht is op de productie van vruchten, gewassen of 
vee, evenmin om een para-agrarische activiteit (onmiddellijk aansluitend bij of 
afgestemd op de landbouw). Honden zijn immers huisdieren. In agrarisch gebied 
kunnen dus geen hondenkwekerijen worden toegestaan. Dat op sommige boerderijen 
een herdershond rondloopt, doet hieraan geen afbreuk, zelfs al zou die (minimaal) 
worden ingezet in bedrijfsactiviteiten (wat niet heel aannemelijk is in de Vlaamse 
landbouwcontext).
Dit wordt overigens evenzeer bevestigd in de rechtspraak:
“Samen met de verzoekende partij stelt de Raad vast dat het kweken van 
honden en het tijdelijk opvangen van de dieren tot aan de verkoop, geen 
verband houdt met het begrip "landbouw", zelfs in de ruime zin, vermits die 
activiteit niet gericht is op de productie van vruchten, gewassen of vee. Honden 
kunnen niet beschouwd worden als landbouwdieren, maar zijn veeleer 
gezelschapsdieren. Dergelijke activiteit kan ook niet als "para-agrarisch", dat wil 
zeggen onmiddellijk aansluitend bij of afgestemd op de landbouw, zelfs in de 
ruime zin, worden bestempeld (RvS nr. 112.780 van 21 november 2002).” 
(RvVB 28 juli 2022, RvVb-A-2122-0997, in de zaak 2021-RvVb-0943-A). 
3. Uit de antwoorden op de vragen 1 en 2 mag blijken dat de stedenbouwkundige regels 
duidelijk zijn.
