title: Ontbossing - Koolstofverlies
thema: Natuur en Milieu
pdf link: https://docs.vlaamsparlement.be/pfile?id=2013304
thema link: https://www.vlaamsparlement.be/parlementaire-documenten/schriftelijke-vragen/1776703
SCHRIFTELIJKE VRAAG
nr. 94
van MIEKE SCHAUVLIEGE
datum: 6 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Ontbossing  -  Koolstofverlies
Ontbossing heeft nefaste gevolgen, waaronder het verlies van koolstofopslag. Volgens het 
rapport omtrent ontbossing in Vlaanderen dat door BOS+ eind juni 2023 gepubliceerd werd 
“draagt ontbossing twee keer bij aan een hogere uitstoot: door het verlies aan bestaande 
opslag in bodem en biomassa, maar ook doordat verdere opslag in de toekomst wordt 
belemmerd. Boscompensatie op een andere locatie is op dit vlak geen evenwaardig 
alternatief. Het CO 2-verlies per hectare dat volgt uit de ontbossing van een goed ontwikkeld 
bos, kan nooit op korte termijn ge-offset worden door de CO 2-opslag in de wettelijk 
verplichte boscompensatie. Er is dus steeds sprake van een verlies, dat bij mature en goed 
ontwikkelde bossen kan oplopen tot een factor 100! Dit soort bossen kan tot 750 ton CO 2 
per hectare in hun bovengrondse biomassa en bosbodem opslaan, terwijl een 
succesvol compensatiebos ‘slechts’ 7,5 à 10 ton per hectare en per jaar uit de lucht haalt. 
Bovendien wordt de hoogste opslagcapaciteit van bossen pas behaald rond de leeftijd van 
100 jaar. De hoge dynamiek en verjonging van bossen heeft dus een dubbel negatieve 
invloed. Wandelende bossen zorgen voor een netto koolstofverlies.” 
Echter, er wordt in Vlaanderen nog steeds relatief veel ontbost en het fenomeen van 
‘wandelende bossen’ is zichtbaar via de aanleg van compensatiebossen.
1. Bestaat er een monitoring die de koolstofverliezen door ontbossing in Vlaanderen in 
kaart brengt? Zo ja, welke actoren zijn daarbij betrokken en hoe vaak wordt die 
informatie geüpdatet?
2. Graag een overzicht van de koolstofverliezen als gevolg van ontbossing, graag data 
per provincie en per jaar voor de periode 2014-2023.
3. Bestaat er een monitoring die de opgeslagen koolstofgehaltes meet van nieuwe 
bosaanleg en compensatiebossen? Zo ja, welke actoren zijn daarbij betrokken en hoe 
vaak wordt die informatie geüpdatet?
4. Hoe worden de aantallen van koolstofverliezen verwerkt in de 
compensatieverplichtingen?
5. In antwoord op mijn schriftelijke vraag nr. 947 van 6 juli 2023 gaf de minister aan dat 
een LULUCF-actieplan tegen eind 2023 gepubliceerd zal worden (LULUCF: Land Use, 
Land Use Change and Forestry).
a) Wat is de stand van zaken?
b) Hoe wordt het verlies van koolstofopslag geïntegreerd in de initiatieven om het 
streefcijfer van de LULUCF-regelgeving in Vlaanderen te behalen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 94 van 6 november 2023
van MIEKE SCHAUVLIEGE
1. Bodemkoolstof is het onderwerp van het Vlaamse Bodemkoolstofmeetnetwerk. 
Daarmee wordt op een statistisch onderbouwde manier de gemiddelde 
koolstofvoorraad en de evoluties daarin van een reeks van landgebruiksklassen, 
waaronder bossen, opgevolgd. Daarin zit ook de impact van ontbossing (i.e. de 
omvorming van bos naar bijvoorbeeld grasland of ruimtebeslag) vervat, weliswaar 
verwerkt in de gemiddelden voor de gehele landgebruiksklasse. Dit meetnetwerk wordt 
gerund door het Departement Omgeving, het Instituut voor Natuur- en Bosonderzoek 
(INBO) en het Instituut voor Landbouw-, Visserij- en Voedingsonderzoek (ILVO). 
In dit meetnetwerk wordt een statistisch relevant aantal meetpunten – voor bos zijn 
dat er in het totaal 490 – bemonsterd en geanalyseerd. In een tienjarige cyclus wordt 
jaarlijks 10% van deze punten onder handen genomen zodat na de hermeting 
uitspraken over trends kunnen worden gedaan. Om specifiek in te kunnen gaan op het 
effect van ontbossing wordt deze aanpak aangevuld met specifieke staalnameplots voor 
de belangrijkste landgebruiksveranderingen. Voor ontbossing zijn dit er voorlopig 25 
(tien naar grasland, 10 naar ruimtebeslag en 5 naar wetland). De uitvoering moet 
echter nog starten. Op dit moment worden de weliswaar tussentijdse resultaten in een 
jaarrapport gerapporteerd. Op termijn kan dit uitgroeien tot een officiële indicator.
De koolstofopslag in biomassa op Vlaams niveau wordt, wat bossen betreft, ook 
gemonitord via de Vlaamse Bosinventarisatie in beheer van het Agentschap voor Natuur 
en Bos (ANB). Deze inventaris werkt met punten in een vast geometrisch grid. Via deze 
inventarisatie wordt onder meer de gemiddelde staande voorraad levende (en dode) 
biomassa en de gemiddelde aangroei gemonitord. Er bestaat geen specifiek 
monitoringsnetwerk voor ontbossingen, maar de cijfers van de Vlaamse 
Bosinventarisatie, net zoals op termijn die van het bodemkoolstofmeetnetwerk, worden 
gebruikt om in het kader van de jaarlijkse LULUCF (Land Use, Land-Use Change, and 
Forestry/Landgebruik, Verandering in Landgebruik en Bosbouw) 
broeikasgasboekhouding een raming te maken van de uitstoot ten gevolge van 
ontbossing.
Er wordt in Vlaanderen net als in de andere gewesten voor de sector van LULUCF een 
emissie-inventaris opgemaakt door de Vlaamse Milieumaatschappij (VMM) en jaarlijks 
internationaal gerapporteerd op Belgisch niveau. Voor deze inventaris wordt een 
inschatting gemaakt van het jaarlijks ontbost land in Vlaanderen en wordt er een 
berekening gemaakt om de hieraan gekoppelde emissies in kaart te brengen. 
De inschatting van landgebruiksveranderingen is een intensief werk dat is gebaseerd 
op verschillende landgebruikskaarten. Dit kan echter niet voor elk jaar opgemaakt 
worden. Voor de jaren 1990, 2009, 2012 en 2015 werd een landgebruikskaart 
geïntegreerd in de LULUCF-inventaris. Voor het jaar 2018 is ondertussen ook een 
landgebruikskaart beschikbaar, maar deze kon nog niet geïntegreerd worden in de 
inventaris. Dit zal ten vroegste gebeuren bij de rapportering van 15/03/2025.
2. Het model om een inschatting te maken van de broeikasgasemissies afkomstig van de 
LULUCF-sector is opgesteld om accuraat te zijn op Vlaams niveau, maar kan geen 
correcte inschatting geven op het niveau van de provincies. Momenteel kan er enkel 
gerapporteerd worden voor emissies tot en met 2021. De cijfers in de tabel hieronder 
komen bijgevolg overeen met de gerapporteerde cijfers van 15/03/2023 aan de 
Europese Commissie. Voor de berekening van de koolstofverliezen wordt bij ontbossing 
het verlies aan biomassa volledig in rekening gebracht in het jaar van de ontbossing. 
Het koolstofverlies in de bodem wordt over een periode van 20 jaar in rekening 
gebracht. 
Zoals aangehaald in mijn antwoord op vraag 1 zijn er voor de jaren 1990, 2009, 2012 
en 2015 landgebruiken voor LULUCF vastgelegd. Na 2015 werd er nog geen nieuwe 
landgebruikskaart geïntegreerd in de inventaris. Voor de tussenliggende jaren wordt 
op basis van interpolatie een inschatting gemaakt van de landgebruiksveranderingen. 
Hierbij worden de veranderingen gelijkmatig verdeeld over de tussenliggende jaren. 
Voor de data vanaf 2016 wordt de trend in landgebruiksveranderingen tussen 2009 en 
2015 gebruikt om te extrapoleren.
3. Zie mijn antwoord op vraag 1, met dien verstande dat wat bodemkoolstof betreft het 
aantal specifieke bebossingplots 20 bedraagt (10 vanuit grasland en 10 vanuit akker). 
Wat de koolstofopslag in biomassa van nieuwe bossen betreft, worden nieuwe bossen 
mee opgemeten in de Vlaamse Bosinventarisatie, maar niet apart. Het verschil tussen 
nieuw aangeplante en de andere bossen gaat dus verloren in de berekende 
gemiddelden. 
4. Het beoogde doel van een compensatiebos is, in eerste instantie, het behoud van een 
gelijkwaardig bosareaal (cf. artikel 90bis, §2). Dit draagt uiteraard bij aan de 
doelstelling van het Vlaams Energie- en Klimaatplan (VEKP) om de bestaande 
koolstofvoorraden te beschermen door de emissies door ontbossing tot een minimum 
te beperken (zie 2.3.3.2.3 Verhoogde koolstofopslag in bos en natuur). Bij ontbossing 
gaat de in de bovengrondse biomassa opgeslagen koolstof verloren, behalve dat 
gedeelte dat verwerkt wordt in een duurzaam houtproduct. Wat de ondergronds 
opgeslagen koolstof betreft, hangt dit af van het landgebruik na de ontbossing. 
Omvorming naar een (half)natuurlijkgrasland e.d. heeft waarschijnlijk een beperkte 
uitstoot (bij gelijkblijvend vochtgehalte); afgraving, sterke bodemverstoring of 
drainage een grote. Hoewel de compensatiefactoren hier niet op afgestemd zijn, komt 
de aanpak hieraan deels tegemoet. Een 1-op-1-compensatie dekt, gezien het verschil 
in opslag afhankelijk is van de boomleeftijd en de mate van bodemkoolstofverzadiging 
tussen ontbossing en compensatie, niet helemaal de lading. Oude en soortenrijke 
bossen, vaak de nattere met een hogere leeftijd, hebben veelal de hoogste 
compensatiefactoren en die komen hier dus beter aan tegemoet. 
5. a) Mijn administratie heeft in de loop van 2023 dit LULUCF-actieplan verder 
voorbereid. Er vonden onder meer 12 thematische workshops of overlegmomenten 
plaats over zowel data- als beleidsaspecten met een brede groep aan 
beleidsmedewerkers en experten in verschillende aanverwante thema's zoals 
natuur, landbouw, ruimtelijke ordening, water, bosbouw en geoogste 
houtproducten. De werkgroep consolideert momenteel de resultaten van al deze 
workshops en heeft als opdracht om het actieplan tegen eind 2023 te finaliseren. 
Daarna volgt de voorbereiding van de politieke besluitvorming en publicatie.
b) Het is nog te vroeg om daar uitspraken over te doen. Zoals in mijn antwoord op 
vraag 5 a) aangegeven is het plan nog in ontwikkeling. Dit gezegd zijnde zal de 
bescherming van bestaande koolstofvoorraden een centraal element zijn van dit 
plan zoals het VEKP zelf ook reeds aangeeft.Vlaanderen 2014 2015 2016 2017 2018 2019 2020 2021
emissies gelinkt aan ontbossing (kt CO2) 94,22 93,43 369,26 374,56 379,86 385,17 390,48 395,79
