title: Wapenexport - Maandverslag dualusegoederen juli 2023
thema: Buitenlands beleid
Internationaal ondernemen
Wapenhandel
pdf link: https://docs.vlaamsparlement.be/pfile?id=2004027
thema link: https://www.vlaamsparlement.be/parlementaire-documenten/schriftelijke-vragen/1766396
SCHRIFTELIJKE VRAAG
nr. 12
van ANNICK LAMBRECHT
datum: 3 oktober 2023
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Wapenexport  -  Maandverslag dualusegoederen juli 2023
In het maandverslag dual use van juli 2023 vallen de volgende vergunningen op:
- Dossier 10: vergunning van goederen uit de controlelijst 2B201.a.1. naar Oekraïne met 
als bestemmeling en eindgebruiker telkens ‘andere industrie’, ter waarde van 80.535,62 
euro.
- Dossier 25: vergunning van goederen uit de controlelijst 6A002.a.3.c.naar China met 
als bestemmeling ‘andere industrie’, ter waarde van 1.300.000,00 euro.
- Dossier 26: vergunning van goederen uit de controlelijst 2B352.b.2.b. naar China met 
als bestemmeling en eindgebruiker ‘andere industrie’, ter waarde van 19.000,00 euro.
- Dossier 34: vergunning van goederen uit de controlelijst 1A004.c.2. naar China met als 
bestemmeling ‘andere industrie’ en als eindgebruiker ‘andere industrie en andere 
overheidsinstantie’, ter waarde van 17.778,60 euro.
1. Voor dossier 10 (Oekraïne), om welke goederen gaat het hier precies? Wat is het 
specifieke eindgebruik? Wie is de specifieke bestemmeling en de specifieke 
eindgebruiker? Wat is de inschatting van de Dienst Controle Strategische Goederen 
om de vergunning goed te keuren? Waarom werd deze aanvraag niet in delegatie 
gegeven? 
2. Voor dossier 25 (China), om welke goederen gaat het hier precies? Wat is het 
specifieke eindgebruik? Wie is de specifieke bestemmeling en de specifieke 
eindgebruiker? Wat is de inschatting van de Dienst Controle Strategische Goederen 
om de vergunning goed te keuren? 
3. Voor dossier 26 (China), om welke goederen gaat het hier precies? Wat is het 
specifieke eindgebruik? Wie is de specifieke bestemmeling en de specifieke 
eindgebruiker? Wat is de inschatting van de Dienst Controle Strategische Goederen 
om de vergunning goed te keuren? 
4. Voor dossier 34 (China), om welke goederen gaat het hier precies? Wat is het 
specifieke eindgebruik? Wie is de specifieke bestemmeling en de specifieke 
eindgebruiker? Wat is de inschatting van de Dienst Controle Strategische Goederen 
om de vergunning goed te keuren? 
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 12 van 3 oktober 2023
van ANNICK LAMBRECHT
Wat betreft de vierde deelvraag met betrekking tot de inschatting van de Dienst Controle 
Strategische Goederen om de vergunning goed te keuren kan een algemeen antwoord 
gegeven worden. De vergunningen worden verleend door de Minister (of diens 
gedelegeerde). Er zijn geen positieve toekenningscriteria voorzien in de regelgeving. Een 
vergunning wordt toegekend wanneer geen van de wettelijke weigeringsgronden van 
toepassing is.
1. Wat dossier 10 (Oekraïne), vergunning van goederen uit de controlelijst 2B201.a.1. 
naar Oekraïne met als bestemmeling en eindgebruiker telkens ‘andere industrie’, ter 
waarde van 80.535,62 euro betreft:
a) Het gaat om een draaibank.
b) Het specifieke eindgebruik is de productie van hydraulische cilinders voor gebruik 
in industriële en agrarische toepassingen. 
c) De specifieke bestemmeling en eindgebruiker is metaalverwerkende industrie.
d) Deze aanvraag werd niet in delegatie gegeven op basis van art. 3, §3, 5° van 
het Ministerieel Besluit tot delegatie van bepaalde bevoegdheden aan de leidend 
ambtenaar van het Departement Kanselarij en Buitenlandse zaken. De minister 
acht alle aanvragen naar Oekraïne actueel politiek gevoelig.
2. Wat dossier 25 (China), de vergunning van goederen uit de controlelijst 
6A002.a.3.c.naar China met als bestemmeling ‘andere industrie’, ter waarde van 
1.300.000,00 euro betreft:
a) Het gaat om infraroodsensoren.
b) Het specifieke eindgebruik is het integreren van deze sensoren in camera’s voor 
medische toepassingen. 
c) De bestemmeling en eindgebruiker is een bedrijf gespecialiseerd in de productie 
van camera’s en optische systemen. 
 
3. Wat dossier 26 (China), vergunning van goederen uit de controlelijst 2B352.b.2.b. 
naar China met als bestemmeling en eindgebruiker ‘andere industrie’, ter waarde van 
19.000,00 euro betreft:
a) Het gaat om bioreactoren.
b) Het specifieke eindgebruik is het cultiveren van zaadcellen.
c) De specifieke bestemmeling is het Chinese filiaal van dezelfde groep als de 
exporteur, de specifieke eindgebruiker is een farmaceutisch bedrijf. 
4. Wat dossier 34 (China), vergunning van goederen uit de controlelijst 1A004.c.2. naar 
China met als bestemmeling ‘andere industrie’ en als eindgebruiker ‘andere industrie 
en andere overheidsinstantie’, ter waarde van 17.778,60 euro betreft:
a) Het gaat om nucleaire detectoren. 
b) Het specifieke eindgebruik is de productie van meetinstrumenten voor 
stralingsmeting in koelwater van kerncentrales. 
c) De specifieke bestemmeling is een Chinees filiaal van de groep waartoe ook de 
exporteur behoort. De eindgebruiker is een overheidsbedrijf in de nucleaire 
sector en producent van metings- en veiligheidsinstrumenten.
