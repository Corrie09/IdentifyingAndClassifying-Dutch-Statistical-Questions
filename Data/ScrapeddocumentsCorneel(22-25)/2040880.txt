title: Gezondheids- en welzijnsvoorzieningen - Ernstige gebeurtenissen en grensoverschrijdend gedrag
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2040880
thema link: https://www.vlaamsparlement.be/parlementaire-documenten/schriftelijke-vragen/1799113
SCHRIFTELIJKE VRAAG
nr. 223
van KATRIEN SCHRYVERS
datum: 29 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Gezondheids- en welzijnsvoorzieningen  -  Ernstige gebeurtenissen en grensoverschrijdend 
gedrag
Gezondheids- en welzijnsvoorzieningen en woonzorgcentra (wzc’s) zijn sinds 1 januari 
2015 verplicht een intern beleid uit te stippelen rond seksueel grensoverschrijdend gedrag. 
Elk voorval moet ook gemeld worden aan het Agentschap Zorg en Gezondheid (besluit van 
de Vlaamse Regering (BVR) van 9 mei 2014 betreffende het beleid inzake preventie van 
en omgaan met seksueel grensoverschrijdend gedrag in gezondheids- en 
woonzorgvoorzieningen). Het agentschap volgt die meldingen op. Tijdens een toelichting 
van het Departement Zorg voor de bijzondere commissie Misbruik werden hierover cijfers 
gegeven. 
Paragraaf 2 van artikel 10 van het besluit van 28 juni 2019 bepaalt dat woonzorgcentra 
verplicht zijn ernstige gebeurtenissen te melden: “Ernstige gebeurtenissen die de zorg en 
ondersteuning, de gezondheid, de veiligheid, de waardigheid of de integriteit van de 
gebruikers in het gedrang kunnen brengen, of die daarop een ernstige impact hebben, 
worden onmiddellijk aan het agentschap gemeld.” Het besluit trad in werking op 1 januari 
2020. 
Uit de antwoorden op eerdere schriftelijke vragen van mij hierover (meest recente nr. 348 
van 24 januari 2023) bleek dat het aantal gemelde ernstige gebeurtenissen de voorbije 
jaren veeleer beperkt was. Naar aanleiding van berichten in de loop van 2022 over 
moorden in een woonzorgcentrum stelde de minister onder meer dat een ‘ernstig feit’ zoals 
het in de regelgeving is opgenomen, niet eenduidig wordt geïnterpreteerd. In antwoord op 
mijn schriftelijke vraag nr. 348 vernam ik dat een communicatie werd voorbereid die 
duidelijk moest maken welke ernstige gebeurtenissen van woonzorgcentra gemeld moeten 
worden en hoe de voorzieningen en het agentschap daarmee zouden omgaan.
1. Kan de minister een overzicht geven van het aantal ernstige gebeurtenissen die in 
2023 door gezondheids- en welzijnsvoorzieningen en woonzorgcentra werden gemeld 
aan het Agentschap Zorg en Gezondheid? Graag een opdeling naargelang van de aard 
van de voorziening.
2. Kan de minister een beeld schetsen van de aard van de gemelde ernstige 
gebeurtenissen? In hoeverre ging het over gebeurtenissen tussen bewoners onderling 
of tussen bewoners en zorgpersoneel?
3. Hoe vaak werd na een melding van een ernstige gebeurtenis Zorginspectie 
ingeschakeld? Hoe vaak werd de politie erbij betrokken? 
4. Wanneer werd de verduidelijkende communicatie over het melden van ernstige 
gebeurtenissen aan de woonzorgcentra gericht? 
5. Ziet de minister een invloed van deze communicatie op het aantal meldingen? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 223 van 29 januari 2024
van KATRIEN SCHRYVERS
1. Er werden voor de woonzorgcentra en de groepen van assistentiewoningen in 2023 
135 meldingen van ernstige gebeurtenissen gedaan. 
Voor de thuiszorgvoorzieningen waren er in 2023 twee meldingen van ernstige 
gebeurtenissen: één bij een dienst voor gezinszorg en één bij een centrum voor 
dagopvang.
2+4. De toelichtingsbrief van 30 maart 2023 over meldingen van ernstige gebeurtenissen 
in ouderenzorgvoorzieningen, maakt onderscheid tussen vier type meldingen die 
gemeld moeten worden: 
a. gebeurtenis in de zorg en ondersteuning die voldoet aan elk van de 
onderstaande voorwaarden:
i. iets dat onverwacht gebeurt;
ii. betrekking heeft op de kwaliteit van zorg en ondersteuning: er is dus iets 
niet goed gegaan in de zorg;
iii. waardoor een bewoner/gebruiker met een zorgbehoefte schade heeft 
opgelopen of dreigt op te lopen;
iv. waarbij die schade aan de bewoner/gebruiker ernstig is of fataal.
b. gebeurtenis die een evacuatie of verhuizing van meerdere bewoners/gebruikers 
tot gevolg heeft, bijv. brand, overstroming, …
c. gebeurtenis waarbij een bewoner/gebruiker uit een ouderenzorgvoorziening 
verdwenen is, zonder dat de voorziening weet waar deze bewoner/gebruiker is 
of onder welke begeleiding, én deze verdwijning wordt als onrustwekkend 
ervaren/gezien;
d. gebeurtenis waarbij een arts een niet-natuurlijk overlijden vaststelt of 
vermoedt.
Voor thuiszorgvoorzieningen is er geen specifieke omschrijving van wat er onder 
ernstige gebeurtenis verstaan wordt. Er zijn bij thuiszorg ook geen bewoners, alleen 
gebruikers van een dienst. 
Om de anonimiteit van de gebruikers, het personeel en de voorziening te garanderen 
kan er geen beeld geschetst worden van de aard van de gemelde ernstige 
gebeurtenissen. Het betrof  twee meldingen over feiten van zorgpersoneel naar 
gebruikers toe.
3. Er werden voor de ouderenzorgvoorzieningen 13 inspecties uitgeschreven. Bij 53 
meldingen was het parket of politie ingeschakeld. 
Voor de twee meldingen van een ernstige gebeurtenis bij de thuiszorgvoorzieningen 
werd er geen Zorginspectie ingeschakeld. De politie werd hierbij ook niet betrokken.
5. Ja, we zien een stijging van de meldingen ernstige gebeurtenissen na deze 
communicatie. 
