title: Spanjeveerbrug Sint-Kruis-Winkel - Uurregeling tijdelijk veer en afmetingen nieuwe brug
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013240
thema link: https://www.vlaamsparlement.be/parlementaire-documenten/schriftelijke-vragen/1775201
SCHRIFTELIJKE VRAAG
nr. 159
van STIJN DE ROO
datum: 25 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Spanjeveerbrug Sint-Kruis-Winkel  -  Uurregeling tijdelijk veer en afmetingen nieuwe brug
In mijn schriftelijke vragen nr. 1630 van 16 september 2021, nr. 526 van 22 december 
2021, nr. 1141 van 26 april 2022, nr. 48 van 7 oktober 2022, nr. 864 van 23 februari 2023 
en nr. 1406 van 15 juni 2023 informeerde ik naar de stand van zaken van de herbouw van 
de Spanjeveerbrug in Mendonk.
Op mijn schriftelijke vraag nr. 1406 van 15 juni 2023, waarin ik onder andere informeerde 
naar het definitieve ontwerp van de brug en naar de timing, antwoordde de minister: “Het 
definitieve ontwerp van de brug is inderdaad klaar. In het kader van de 
omgevingsvergunningsprocedure wordt een openbaar onderzoek georganiseerd. De 
plannen zullen op dat moment publiek raadpleegbaar zijn. De 
omgevingsvergunningaanvraag werd ingediend op 3 juli 2023. De timing van de start van 
de werken is afhankelijk van het verkrijgen van de omgevingsvergunning. Momenteel 
wordt voorzien om de voorbereidende werken eind 2023 op te starten. De eigenlijke 
werken aan de nieuwe brug zouden dan in het voorjaar van 2024 opgestart worden. Bij 
een vlot verloop van de omgevingsvergunningsprocedure en van de werkzaamheden zal 
de brug eind 2024 in gebruik genomen kunnen worden.”
De Vlaamse Waterweg (DVW) heeft toegezegd om in een veer voor traag verkeer te 
voorzien gedurende de onderbreking van de Spanjeveerbrug. Dat is een goede zaak en zal 
ertoe leiden dat trage weggebruikers geen 10 kilometer moeten rondrijden tijdens de 
werken. Op mijn schriftelijke vraag nr. 864 van 23 februari 2023, waarin ik vroeg naar de 
veerdienst, antwoordde de minister: “De veerdienst zal beschikbaar zijn vanaf het moment 
dat het fiets- en voetgangersverkeer de Moervaart via de huidige brug niet meer kan 
kruisen. De bedieningsuren van het veer worden in overleg met de stad Gent bepaald.”
Ik stel deze vraag in opvolging van mijn eerdere schriftelijke vragen.
1. Welke hoogte- en tonnagebeperkingen zullen er gelden op de nieuwe Spanjeveerbrug? 
Graag meer uitleg.
2. Heeft de minister al zicht op de bedieningstijden van het tijdelijke veer?
a) Zo ja, om welke uren gaat het? Is er een verschil tussen week- en weekenddagen? 
Graag meer uitleg.
b) Zo niet, wanneer zal er meer duidelijkheid zijn? Graag meer uitleg.
c) Heeft daarover al overleg plaatsgevonden met de stad Gent? Zo ja, wanneer en 
met welk resultaat? Zo niet, wordt er nog overleg met de stad Gent gepland? Zo 
ja, wanneer zal dat overleg plaatsvinden? 
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 159 van 25 oktober 2023
van STIJN DE ROO
1. De nieuwe brugconstructie zelf laat gewoon wegverkeer toe zonder hoogte-, breedte- 
en of tonnagebeperkingen. 
2. De bedieningsuren van het veer zijn tot op heden nog niet definitief vastgelegd. Een 
eerste overleg hierover met o.m. de stad Gent is in september 2021 reeds doorgegaan. 
Eens er beter zicht is op de timing en fasering van de uitvoering van de werken, na het 
verkrijgen van de omgevingsvergunning en het aanstellen van de aannemer, zal het 
overleg met de betrokken stakeholders hieromtrent hernomen worden.
