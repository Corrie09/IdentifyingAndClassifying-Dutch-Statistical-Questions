title: Detectie van plotse overlijdens van vereenzaamde personen - Voorkomen van dierenleed
thema: Dierenwelzijn
Welzijn en Gezin
pdf link: https://docs.vlaamsparlement.be/pfile?id=2082986
thema link: https://www.vlaamsparlement.be/parlementaire-documenten/schriftelijke-vragen/1836558
SCHRIFTELIJKE VRAAG
nr. 33
van ELS STERCKX
datum: 30 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Detectie van plotse overlijdens van vereenzaamde personen  -  Voorkomen van dierenleed
“Lichamen van bejaard echtpaar in Beveren pas dagen na overlijden gevonden”, “Man ligt 
wekenlang dood in appartement: je begrijpt niet dat zoiets kan gebeuren", het zijn maar 
enkele koppen uit steeds maar terugkerende persberichten die een ernstig maatschappelijk 
probleem blootleggen. [1]
In onze supergedigitaliseerde maatschappij verschralen echte fysieke sociale contacten, 
families worden kleiner en tal van alleenstaanden en ouderen slagen er hoe langer hoe 
minder in om een sociaal netwerk uit te bouwen of in stand te houden. Voor velen van hen 
is hun huisdier dan ook nog hun enige ‘vriend’.
Resultaat van dat alles is dat het steeds vaker voorkomt dat de lichamen van dergelijke 
vereenzaamde alleenstaanden en ouderen, wanneer zij plots overlijden, pas dagen, weken 
of zelfs maanden na hun overlijden worden ‘ontdekt’.
Voor vele van die mensen is het bovendien een gruwelgedachte dat, wanneer zij plots in 
hun woning zouden overlijden zonder dat iemand daar onmiddellijk van op de hoogte is, 
hun huisdieren een langzame hongerdood zouden sterven, om dan nog te zwijgen van het 
feit dat honden en katten uit pure overlevingsdrang vaak niet anders kunnen dan zich te 
voeden met het lichaam van de overledene.
1. Erkennen de Vlaamse minister van Welzijn en de Vlaamse minister van Dierenwelzijn 
dit menselijke welzijns- en dierenwelzijnsprobleem en beschikken zij over concrete 
cijfers rond dergelijke overlijdens waarbij de lichamen van overledenen pas dagen, 
weken of maanden later ontdekt werden, alsook in welke mate in dergelijke gevallen 
al dan niet dieren van de overledenen aanwezig waren en wat het lot van die dieren 
was? 
Zo ja, graag een overzicht voor 2024, 2023, 2022 en 2021.
Zo niet, zijn de ministers van plan om opdracht te geven aan hun diensten om 
dergelijke data voortaan te verzamelen? 
2. Welke overheidsoplossingen acht de minister mogelijk en financieel haalbaar om 
dergelijke plotse overlijdens van vereenzaamde alleenstaanden en ouderen zeer snel 
te detecteren, alsook om ernstig dierenleed te voorkomen als in de woning van 
dergelijke personen ook dieren aanwezig zijn? 
3. Welke van de door de ministers voorgestelde oplossingen (cf. deelvraag 2) zullen door 
hen uitgevaardigd worden en welk tijdpad zullen zij daarbij aanhouden?
 
[1] Zie https://www.vrt.be/vrtnws/nl/2023/03/21/overleden-koppel-in-beveren-pas-10-
dagen-na-dood-gevonden-we-b/ en https://www.redactie24.be/overig/triest-man-ligt-
wekenlang-dood-appartement-je-begrijpt-niet-dat-zoiets-kan-gebeuren-165223.
Deze vraag werd gesteld aan de ministers Caroline Gennez (33), Ben Weyts (12)
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
GECOÖRDINEERD ANTWOORD
op vraag nr. 33 van 30 oktober 2024
van ELS STERCKX
1. Er zijn geen concrete cijfers van overlijdens bekend waarbij lichamen pas na enige tijd 
worden ontdekt en waar huisdieren mogelijk aanwezig zijn. Dit wordt niet systematisch 
geregistreerd.
Dergelijke situaties zouden natuurlijk nóóit mogen voorkomen. Eenzaamheid of sociale 
isolatie zou veel vroeger moeten gedetecteerd worden. Structureel onderzoek naar 
mensen die eenzaam zijn of in een vorm van sociale isolatie verkeren, is wel nuttig 
want dit kan basis bieden voor een goed en onderbouwd beleid. Zo krijgen we beter 
inzicht in de omvang van de eenzaamheidsproblematiek en kunnen we meer gerichte 
acties ondernemen naar specifieke doelgroepen om situaties van langdurige 
eenzaamheid en sociale isolatie tegen te gaan en dergelijke tragische overlijdens in de 
toekomst te voorkomen.
Schrijnende welzijnsproblemen door een gebrek aan sociale contacten en sociale 
controle kunnen inderdaad ook gevolgen hebben voor dierenwelzijn. In heel wat 
situaties waarin de inspecteurs van Dierenwelzijn Vlaanderen met dierenleed 
geconfronteerd worden zijn er ook problemen van sociale aard Ook Dierenwelzijn 
Vlaanderen heeft geen cijfers van overlijdens van mensen die pas na enkele dagen of 
weken gevonden worden. De tussenkomst van een dierenwelzijnsinspecteur heeft op 
dat ogenblik nog weinig zin, omdat er op dat ogenblik uiteraard geen sprake is van 
overtreding van de dierenwelzijnswetgeving. Bovendien bestaat in deze gevallen de 
oplossing erin om zo snel mogelijk een opvang voor het huisdier te vinden, hetzij bij 
familie of buren hetzij in een dierenasiel. Dit wordt in de praktijk opgenomen door 
hulpverleners, zonder de bijstand van Dierenwelzijn Vlaanderen.
2-3.De detectie van eenzaamheid en sociale isolatie is een complexe uitdaging. Deze 
Vlaamse Regering wil de Vlaming sensibiliseren om attent te zijn voor de vereenzaming 
van ouderen.
De buurt speelt hierbij een belangrijke rol in de aanpak. Niet alleen omdat de buurt 
belangrijker wordt naarmate mensen ouder worden, maar ook omdat in de buurt tal 
van vrijwilligers, verenigingen, sleutelfiguren en andere organisaties hun rol kunnen 
spelen. Er bestaan heel wat initiatieven die genomen worden door (oudere) 
buurtbewoners en/of organisaties in de buurt, denk maar aan de ‘zorgzame buurten’ 
die vorige legislatuur zijn opgestart. We willen die geïntegreerde lokale zorginitiatieven 
aanmoedigen die mantel-, informele en professionele zorg kunnen verweven met 
elkaar. Die initiatieven tonen aan dat de maatschappij zelf de nood voelt om meer 
warmte en verbondenheid tussen mensen te stimuleren en zorg te dragen voor elkaar. 
In het detecteren van eenzaamheid kunnen tal van potentiële partners betrokken 
worden. Van de huisarts en de apotheker tot de bakker, de postbode en verenigingen 
in de buurt. Belangrijk is dat ze een duidelijk aanspreekpunt rond eenzaamheid 
hebben, met daarachter een goed georganiseerde samenwerking van 
welzijnsorganisaties. Het sociaal huis en het samenwerkingsverband geïntegreerd 
breed onthaal (GBO), een samenwerking tussen de Openbare Centra voor 
Maatschappelijk Welzijn (OCMW’s), de Centra Algemeen Welzijnswerk (CAW’s) en de 
diensten maatschappelijk werk van de ziekenfondsen (DMW’s) bieden hier perfecte 
aanknopingspunten voor. Daarnaast willen we ook vrijwillige en professionele 
buurtwerkers, groepswerkers en wijknetmedewerkers ondersteunen, die deskundig 
zijn in het opsporen en aanpakken van eenzaamheid. 
Deze initiatieven zullen vorm krijgen in een nieuw eenzaamheidsplan dat in het 
komende jaar ontwikkeld wordt samen met de verschillende beleidsdomeinen, diverse 
stakeholders en in nauwe samenwerking met de lokale besturen en waarin eenzame 
ouderen als belangrijke doelgroep naar voor worden geschoven. We bouwen hiermee 
verder op een evaluatie en de ervaringen van het vorige eenzaamheidsplan.
