title: Plaatsstraat/Tollembeekstraat (N272) Galmaarden - Herinrichting
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2099507
thema link: https://www.vlaamsparlement.be/parlementaire-documenten/schriftelijke-vragen/1836772
SCHRIFTELIJKE VRAAG
nr. 56
van KRIS POELAERT
datum: 31 oktober 2024
aan ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
Plaatsstraat/Tollembeekstraat (N272) Galmaarden  -  Herinrichting
Op de website van het Agentschap Wegen en Verkeer (AWV) lezen we dat de herinrichting 
van de Plaatsstraat / Tollembeekstraat (N272) tussen Tollembeek en Galmaarden wordt 
bestudeerd. Dat stuk van zo'n 2 kilometer wordt volledig opnieuw ingericht, met veel 
aandacht voor de veiligheid van fietsers en voetgangers. (link: Aanleg van voet- en 
fietspaden langs de Plaatsstraat tussen Tollembeek en Galmaarden | Wegen en verkeer)
We lezen dat er nog steeds geen concreet ontwerp is vastgelegd.
Ook wordt vermeld dat het agentschap in de eerste helft van 2024 de onteigeningsplannen 
zou afwerken: dat zijn de plannen waarop aangeduid wordt welke (delen van) percelen 
onteigend moeten worden om het project te kunnen verwezenlijken. Pas als de minister 
van Mobiliteit en Openbare Werken het 'voorlopig onteigeningsbesluit' heeft goedgekeurd, 
kan de dienst Vastgoedtransacties van de Vlaamse overheid effectief de onderhandelingen 
opstarten.
Collega Karin Brouwers heeft op 17 november 2023, net zoals het jaar daarvoor, een 
schriftelijke vraag gesteld over de stand van zaken van de werken. In het antwoord werd 
vermeld dat het studiebureau was gevraagd om de aangepaste onteigeningsplannen te 
bezorgen. In de tussentijd zouden de projectnota onteigeningen en het voorlopige 
ministerieel besluit worden opgemaakt, waarvan werd aangegeven dat die zo goed als 
afgerond waren. Daarnaast werd vermeld dat in de doorkijk van het ge√Øntegreerd 
investeringsprogramma (GIP) van AWV voor de jaren 2025-2026 een bedrag van 1,7 
miljoen euro was gereserveerd voor de uitvoering van de werken. De indiening van de 
omgevingsvergunningsaanvraag stond gepland voor het voorjaar of medio 2024, en de 
aanbesteding van de werken zou vanaf eind 2024 mogelijk zijn. Tevens was er sprake van 
nutsleidingen die verplaatst moesten worden.
1. Werd het dossier (definitieve onteigeningsplannen, raming, projectnota en voorlopig 
MB) ter goedkeuring voorgelegd aan de bevoegde minister? 
2. Werd de opdracht aan de dienst Vastgoedtransacties al gegeven om te onderhandelen 
en de innemingen te verwerven? Zo niet, wanneer zal dat gebeuren?
3. Hoe ver staat het met de aanbesteding?
4. Wat is de verdere planning en timing van het project?
5. Dit betreft slechts een eerste stuk van de volledige gewestweg N272.
Wanneer worden de volgende fases gepland opdat de werken vlot en structureel op 
elkaar kunnen volgen?
ANNICK DE RIDDER
VLAAMS MINISTER VAN MOBILITEIT, OPENBARE WERKEN, HAVENS EN SPORT
ANTWOORD 
op vraag nr. 56 van 31 oktober 2024
van KRIS POELAERT
1. Het voorlopig onteigeningsbesluit werd op 8 juli 2024 ondertekend door toenmalig 
bevoegd minister Lydia Peeters.
2. Midden september 2024 werden gelijktijdig alle eigenaars van de betrokken percelen 
in kennis gesteld van het voorlopig onteigeningsbesluit en werd de opdracht aan de 
dienst Vastgoedtransacties bezorgd.
3. Voorlopig ligt de focus op de opmaak van het dossier voor de aanvraag van de 
omgevingsvergunning.
4-5.Dit project zal bekeken worden in het geheel van het meerjarig GIP.
