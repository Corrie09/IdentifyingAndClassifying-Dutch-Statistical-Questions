title: Toerisme Vlaanderen (TVL) - Klanttevredenheid
thema: Toerisme
pdf link: https://docs.vlaamsparlement.be/pfile?id=2033102
thema link: https://www.vlaamsparlement.be/parlementaire-documenten/schriftelijke-vragen/1791916
SCHRIFTELIJKE VRAAG
nr. 216
van BRECHT WARNEZ
datum: 5 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Toerisme Vlaanderen  - Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij Toerisme Vlaanderen (TVL).
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van Toerisme Vlaanderen betreft? 
2. Om de hoeveel tijd is er een meting van de klanttevredenheid? 
3. Gebruikt Toerisme Vlaanderen andere methodes dan een bevraging alleen om 
klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van 
Toerisme Vlaanderen?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van Toerisme Vlaanderen geïmplementeerd 
worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert Toerisme Vlaanderen na het klanttevredenheidsonderzoek nog naar de 
respondent over wat men doet met de resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van Toerisme 
Vlaanderen?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 216 van 5 januari 2024
van BRECHT WARNEZ
De ruwe data van het onderzoek kunnen omwille van privacywetgeving niet worden 
vrijgegeven.
1. Toerisme Vlaanderen bevraagt om de 2 jaar de belangrijkste partners waarmee het 
de afgelopen 2 jaar samenwerkte (o.a. provincies, belangenverenigingen, ...) of 
waarvoor het de afgelopen 2 jaar werkte (o.a. logies, aanvragers van subsidies, 
organisaties die vormingen volgen, ...). De klanten zijn nooit rechtstreeks de burgers, 
dus deze groep wordt bijgevolg niet bevraagd.
Het laatste klantentevredenheidsonderzoek dateert van eind 2022, begin 2023.
Daarnaast organiseren verschillende diensten (permanente) 
tevredenheidsonderzoeken naar aanleiding van hun dienstverlening (o.a. de 
logiesdienst), of naar aanleiding van specifiek georganiseerde activiteiten (vb. een 
vorming, event, …). Dat zijn dan specifieke tevredenheidsbevragingen.
2. Om de 2 jaar organiseert het agentschap een brede klantentevredenheidsbevraging. 
Eind 2024 staat de volgende bevraging gepland.
3. In de regel meet Toerisme Vlaanderen de klanttevredenheid via een bevraging. In het 
kader van specifieke samenwerkingen vormt de evaluatie van de gedane acties ook 
een stap waarin elementen van klanttevredenheid kunnen worden meegenomen.
4. a) Het meten van de tevredenheid bij externen over de dienstverlening van Toerisme 
Vlaanderen heeft tot doel het in kaart te brengen wat er goed en minder goed 
loopt teneinde de dienstverlening te optimaliseren.
b) In 2022 werden 9.454 contacten aangeschreven. Daarnaast werd de link naar de 
tevredenheidsbevraging ook via de sectornieuwsbrief verspreid. 
1.193 contacten namen deel aan de bevraging. 757 respondenten hebben de 
bevraging volledig ingevuld. De resultaten werden geanonimiseerd. 
c) Door de combinatie van het gericht aanschrijven van contacten en het 
verspreiden van de bevraging via de nieuwsbrief is de steekproef representatief 
voor de klant van Toerisme Vlaanderen.
d) De steekproef was uiteindelijk groot genoeg om voor elke geleverde dienst 
respondenten op te leveren, variërende van 13 tot 207 respondenten per dienst. 
De diensten die slechts door 13 respondenten werden beoordeeld, zijn diensten 
die door niet zo veel mensen worden gebruikt (zoals het opendataplatform). Het 
agentschap legt geen minimumresponsgraad per geleverde dienst op.
e) Voor de directe bevraging bij 9.454 contacten kunnen we spreken over een 
gestratificeerde steekproef, aangezien de aanschrijving gebaseerd is op het type 
dienstverlening waar respondenten aan hebben deelgenomen.
In het geval van de verspreiding via de sectornieuwsbrief gaat het over een 
willekeurige steekproef doordat er hier geen sturing kan gegeven worden aan het 
type respondent. 
f) Zoals hiervoor vermeld, wordt dit inderdaad door bepaalde diensten gedaan. Zo 
stuurt de logiesdienst na een contact met een logiescoach de logiesuitbater 
standaard een tevredenheidsbevraging op.
Indien Toerisme Vlaanderen vormingen, workshops, e.d. organiseert, wordt ook in 
de meeste gevallen een tevredenheidsbevraging nagestuurd.
g) Alle diensten waarbij een duidelijke klantrelatie is, worden standaard bevraagd.
Daar waar Toerisme Vlaanderen samenwerkt voor het opzetten van bepaalde 
acties (vb. onderzoek) organiseert het agentschap achteraf veelal een 
evaluatievergadering.
h) Het agentschap organiseert de brede tevredenheidsbevraging zodanig dat de 
resultaten in globo vergelijkbaar zijn over de jaren heen. Wanneer evenwel blijkt 
dat bepaalde vragen niet goed geïnterpreteerd worden, dan worden ze aangepast 
(wat dan de vergelijking niet meer mogelijk maakt). Het is een beetje een wikken 
en wegen tussen vergelijkbaarheid en goed opgestelde vragen.
5. Het globale klantentevredenheidsonderzoek verloopt digitaal.
Ook de specifieke tevredenheidsbevragingen verlopen maximaal digitaal.
6. a) Het tevredenheidsonderzoek wordt uitgevoerd door de Hub Kenniscentrum van 
Toerisme Vlaanderen.
b) Dit is een behapbaar onderzoek dat de Hub Kenniscentrum makkelijk zelf kan 
uitvoeren omdat het gaat om een online-onderzoek.
7. a) In dit onderzoek peilt het agentschap enerzijds naar de algemene tevredenheid 
over de dienstverlening van Toerisme Vlaanderen en het vertrouwen in Toerisme 
Vlaanderen. Anderzijds wordt gepeild naar de tevredenheid over de specifieke 
diensten waarvan de klanten gebruik hebben gemaakt.
De algemene tevredenheidsscore is in 2022 8,1/10. Als we een gemiddelde 
maken van de tevredenheid per dienstverlening, dan ligt dit iets hoger (nl. 
8,2/10).
b) Globaal gesteld is men het minst tevreden over:
•De samenwerking rond promotie van een product of bestemming (via een joint 
promo, een partnerschap, online promotie, vakbeurs, netwerkevent, perstrip, 
famtrip…): 7,5/10
•Het invullen van de barometers: 7,5/10
•De dienstverlening van het congresbureau: 7,9/10
•De scores van de andere aangeboden diensten zijn gelijk aan of hoger dan 
8/10.
c) Heel wat dienstverlening verloopt digitaal. Er zijn bijgevolg wel vragen die hierop 
ingaan: 
•Hoe tevreden ben je over het online Uitbatersportaal voor Logies: 8/10
•Hoe tevreden ben je over het online subsidieloket: 8,2/10
•Hoe tevreden ben je over het aanbod van open data: 8,4/10
•Hoe tevreden ben je over invullen van de barometers: 7,5/10
In de open antwoorden van de vragen wordt hier soms op ingegaan. Zo blijkt 
bijvoorbeeld dat bij het invullen van de barometer de login-procedure vaak niet 
vlot loopt.
8. a) De algemene tevredenheidsscore in 2020 was 8,2/10.
b) De algemene tevredenheid in 2022 was 8,1/10; en is bijgevolg zo goed als op 
hetzelfde niveau gebleven (kleine achteruitgang: -0,1).
9. a) De Hub Kenniscentrum bespreekt de resultaten van de tevredenheidsbevraging 
met de verschillende hubs (diensten). Elke hub integreert dan de verbeterpunten 
in de eigen concrete werking.
b) Gezien de hoge scores in de tevredenheidsbevraging was er tot nu toe nog geen 
aanleiding om hieromtrent specifieke instructies te geven.
c) Niet van toepassing.
10.De resultaten van de tevredenheidsbevraging werden gedeeld via de nieuwsbrief van 
Toerisme Vlaanderen.
11.Zoals hierboven vermeld, wordt er eind 2024 een nieuwe 
klantentevredenheidsbevraging uitgevoerd.
12.De resultaten van de laatste klantentevredenheidsmeting zijn goed. De algemene 
tevredenheid over het agentschap scoort een 8,1/10 en het algemeen vertrouwen in 
Toerisme Vlaanderen behaalt een 8,2/10.
