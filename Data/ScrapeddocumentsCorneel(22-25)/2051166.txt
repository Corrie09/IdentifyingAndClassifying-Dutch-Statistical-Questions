title: Informatie- en screeningsdienst (ISD) - Personeelsbezetting
thema: Integratie en Inburgering
pdf link: https://docs.vlaamsparlement.be/pfile?id=2051166
thema link: https://www.vlaamsparlement.be/parlementaire-documenten/schriftelijke-vragen/1806447
SCHRIFTELIJKE VRAAG
nr. 150
van NADIA SMINATE
datum: 26 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Informatie- en screeningsdienst (ISD)  -  Personeelsbezetting
1. Kan de minister aangeven hoeveel voltijdsequivalenten (vte’s) er vandaag actief zijn 
bij de screeningsdienst? Gelieve ze ook op te splitsen per barema en functie-indeling 
alsook het organogram bij te voegen.
2. Hoe evalueert de minister tot dusver het personeelsplan? Is de huidige dienst afdoende 
bemand om zich op kwalitatieve wijze van de taak van adviesverlening te kwijten? 
3. Naar aanleiding van de gedachtewisseling eind vorig jaar gaf de ISD aan dat men een 
jaarverslag zal publiceren over de eigen werking. 
Kan de minister het jaarverslag 2022 en 2023 toevoegen aan het antwoord of, indien 
niet beschikbaar, aangeven wanneer die documenten zullen worden opgemaakt?
4. Op welke manier garandeert de ISD een voldoende kennis over de verschillende 
erediensten en stromingen binnen religies om eventuele nieuwe tendensen vroegtijdig 
op te vangen, zeker wat de islam betreft? In welke mate wordt daarvoor ook 
samengewerkt met externe onderzoeksinstellingen of experts en kan concreet 
toelichting gegeven worden over de werkwijze in dat kader? Op welke wijze is er 
aandacht voor bijscholing binnen de eigen werking?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 150 van 26 februari 2024
van NADIA SMINATE
1. De Informatie- en screeningsdienst (ISD) telt momenteel 12 voltijdsequivalenten (VTE): 
1 directeur, 1 senior-inspecteur, 6 inspecteurs, 1 beleidsadviseur, 1 beleidsmedewerker, 
1 helpdeskmedewerker en 1 administratief ondersteuner.
Functie # VTE Niveau Rang Barema
Directeur 1 A A2 A285
Senior Inspecteur 1 A A2 A211
Beleidsadviseur 1 A A2 A211
Beleidsmedewerker 1 A A1 A111
Inspecteur A-niveau 6 A A1 A111
Administratief ondersteuner 1 B B1 B111
Helpdeskmedewerker 1 B B1 B111

2. Het huidig personeelsplan van de ISD voorziet in 12 VTE’s. Het is een weloverwogen 
keuze geweest om de dienst stapsgewijs te laten groeien. Enerzijds omdat het 
duurzaam en grondig inwerken van nieuwe personeelsleden inspanningen van de ISD 
vergt. Anderzijds omdat het personeelsbestand op die manier mee kan groeien met de 
dienst zelf. Momenteel wordt de overschakeling van de aflopende verkorte 
erkenningsprocedure naar de standaardprocedure voorbereid. Het personeelsplan zal 
op dat moment weer tegen het licht gehouden worden en indien nodig aangepast 
worden.
3. Het jaarverslag van de ISD is momenteel in opmaak en zal nog dit voorjaar gepubliceerd 
worden. De eerste versie zal zowel 2022 als 2023 omvatten, om zo een volledig 
overzicht te bieden sinds de opstart van de dienst. Nadien zal er per kalenderjaar een 
jaarverslag gepubliceerd worden.
4. Het opleidingsbeleid van de ISD is geïntegreerd binnen dat van het Agentschap 
Binnenlands Bestuur (ABB). Er wordt bijvoorbeeld gebruik gemaakt van het algemene 
opleidingsaanbod van ABB (bv. opleiding rond de werking van LIVC’s). Waar mogelijk, 
sluiten personeelsleden van de ISD ook aan op ander bestaand, relevant, extern 
opleidingsaanbod. Bijvoorbeeld opleidingen georganiseerd door de VVSG in het kader 
van het Vlaams actieplan ter preventie van radicalisering. 
Naast het opleidingsaanbod van ABB, ontwikkelt de ISD een eigen aanbod voor haar 
personeel, specifiek gericht op eigen noden en werking. Hiervoor wordt samengewerkt 
met relevante experts van binnen en buiten de eigen organisatie. Er is dan ook 
permanent aandacht voor bijscholing binnen de eigen werking. Zo werden er al 
meerdere opleidingsmomenten georganiseerd over onder andere: 
- islamitische en andere religieuze stromingen binnen erkende erediensten;
- het COPPRA-instrument (Community Policing and the Prevention of 
Radicalisation);
- technieken inzake gespreksvoering en fact finding;
- OSINT-technieken (Open Source Intelligence ofwel 
openbronnenonderzoekstechnieken); 
- het omgaan met specifieke aspecten inzake de bescherming van 
persoonsgegevens;
- de classificatie van documenten met betrekking tot de federale 
veiligheidsmachtigingen toegekend aan de ISD-personeelsleden; 
- de analyse en interpretatie van financiële informatie.  
