title: Beleid ruimtelijke ordening - Initiatieven
thema: Ruimtelijke ordening
pdf link: https://docs.vlaamsparlement.be/pfile?id=2081000
thema link: https://www.vlaamsparlement.be/parlementaire-documenten/schriftelijke-vragen/1838996
SCHRIFTELIJKE VRAAG
nr. 70
van SANNE VAN LOOY
datum: 7 november 2024
aan JO BROUNS
VLAAMS MINISTER VAN OMGEVING EN LANDBOUW
Beleid ruimtelijke ordening  -  Initiatieven
Tijdens de vergadering in de commissie van 15 oktober 2024 hadden we een interessante 
gedachtewisseling over het tanende aantal nieuwbouwwoningen, nochtans nodig op een 
onder druk staande woningmarkt. Het ging onder andere over goede praktijken en over 
initiatieven om een ruimtelijkeordeningsbeleid te voeren met respect voor de eigenheid 
van de Vlaamse steden en gemeenten.
1. De minister verwees naar initiatieven, zoals de toolbox Dorpse Architectuur. 
Welke andere initiatieven werden nog genomen om een antwoord te bieden op de 
zoektocht van gemeenten om in hun ruimtelijkeordeningsbeleid rekening te houden 
met de identiteit van steden en gemeenten?
2. Hoe zal de minister die goede praktijken kenbaar maken bij de lokale besturen?
JO BROUNS
VLAAMS MINISTER VAN OMGEVING EN LANDBOUW
ANTWOORD
op vraag nr. 70 van 7 november 2024
van SANNE VAN LOOY
1. Het is erg belangrijk om lokale besturen actief te ondersteunen bij een kwalitatieve 
ruimtelijke ontwikkeling, een opgave waarvan zij in belangrijke mate regisseur zijn.
Zo zijn via piloottrajecten BRV lokale voortrekkers gedetecteerd die voorbeeld-
aanpakken ontwikkelden over hoe kwalitatief verdichten op de juiste plekken kan 
worden verankerd in een sterk lokaal ruimtelijk beleid, op maat van een stad en 
gemeente. Samen met en voor lokale besturen wil ik verder inzetten op dergelijke 
pilootwerking rond nieuwe beleidsmatige uitdagingen en ontwikkel ik ook beleidsmatige 
handreikingen die handvaten bieden bij het ontwikkelen en voeren van een 
gemeentelijk ruimtelijk beleid. Vandaag bieden deze handreikingen reeds houvast voor 
onder meer het ontwikkelen van een beleid rond bouwshift, verduurzamen van linten 
en verspreide bebouwing en ook klimaatbestendig bouwen en ontwikkelen. De 
handreiking vooroverleg is een ander voorbeeld dat inspirerend wil zijn voor 
gemeenten, u refereert hier zelf reeds naar. Ik wil daarnaast inzetten op een 
interbestuurlijke regiowerking, waarbij Vlaanderen, de lokale besturen en de provincies 
in onderling overleg en in een geest van samenwerking de uitdagingen kunnen 
definiÃ«ren en aanpakken. 
Als ondersteuning van de lokale besturen bij hun ruimtelijke ordeningsbeleid is 
relevante info bijeengebracht op de webpagina rond de lokale toepassing van de 10 
kernkwaliteiten van de omgeving, zoals die benoemd en verankerd zijn in de 
strategische visie van het BRV. 
2. In eerste plaats wordt vandaag de website ingezet als medium om goede voorbeelden 
en handvaten voor ruimtelijk beleid die het departement met en voor lokale besturen 
ontwikkelde te ontsluiten. Aanvullend brengen nieuwsbrieven en beleidsfora voor 
omgevingsprofessionals, waartoe de lokale besturen behoren, de beschikbare 
informatie actief onder de aandacht. Dankzij de structurele contacten van mijn 
administratie met de VVSG, vakverenigingen als VRP en NAV en koepelorganisaties 
van de bouwsector wordt ook via die weg actief ingezet op kennisdeling en inspiratie 
naar de praktijk van ruimtelijke professionals. Opdat gemeenten onderling over hun 
goede praktijken zouden uitwisselen zijn de lokale lerende netwerken belangrijk. In 
dat kader zet het Departement Omgeving samen met provincies en intercommunales 
in op de atriumwerking.
