title: Herbestemming en structurele nevenbestemming van kerken - Burgerparticipatie
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2027136
thema link: https://www.vlaamsparlement.be/parlementaire-documenten/schriftelijke-vragen/1784373
SCHRIFTELIJKE VRAAG
nr. 70
van BRECHT WARNEZ
datum: 1 december 2023
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Herbestemming en structurele nevenbestemming van kerken  -  Burgerparticipatie
Reeds enkele jaren zoeken lokale besturen een antwoord op de vraag wat de toekomst is 
van kerkgebouwen, waarvan bijna 30% in aanmerking komt voor een project van her- of 
nevenbestemming. Hoewel de mogelijkheden voor toekomstige bestemmingen eindeloos 
lijken, blijkt uit cijfers de breed gedragen wens van lokale besturen om bij het herinrichten 
van de gebouwen nauw aan te sluiten bij de historische en culturele bestemming van de 
kerken. 
De kerk blijft voor velen in de parochie een plaats voor ontmoeting en 
gemeenschapsvorming, al dan niet in een religieuze context. Kerkgebouwen waren de 
afgelopen eeuwen en decennia een spil bij de gemeenschapsvorming in dorpen en 
parochies. Ze waren een plaats waar mensen tot rust konden komen en elkaar konden 
ontmoeten, waar er verbinding en solidariteit was tussen mensen. Het is dan ook belangrijk 
op zoek te gaan naar een passende nieuwe invulling voor kerken. De concrete uitvoering 
van de ideeën blijft in de praktijk moeilijk en stoot doorheen het proces op verschillende 
hindernissen. 
Op 29 januari 2023 trad het decreet van 19 januari 2023 in werking, dat voorziet in een 
uitbreiding van de subsidiemogelijkheden voor lokale besturen en kerkbesturen om 
projecten van neven- en herbestemming op te nemen. Zo kunnen lokale besturen en 
kerkbesturen subsidies krijgen voor de opmaak van opmetingsplannen en 
trajectbegeleiding voor neven- of herbestemming. Daarenboven kunnen door de komst 
van het nieuwe decreet ook parochiekerken die bij aanvang maximaal vijf jaar geleden 
onttrokken zijn van erediensten, subsidies aanvragen voor haalbaarheidsstudies, 
opmetingsplannen en processen van trajectbegeleiding, en een basisinvestering die latere 
herbestemming mogelijk moeten maken. De Vlaamse overheid heeft het maximale 
subsidiebedrag opgetrokken naar 250.000 euro.
Inmiddels werd het Platform Toekomst Parochiekerken, een samenwerking tussen PARCUM 
en de Vereniging van Vlaamse Steden en Gemeenten (VVSG), opgericht. Het platform 
fungeert als eerste aanspreekpunt voor alle vragen over de toekomst van parochiekerken 
en biedt ondersteuning, begeleiding en versterking waar nodig. 
De komende jaren komt bijna een vijfde van de kerken (18,7%) in aanmerking voor 
herbestemming en komt iets meer dan een tiende (11,3%) deels, ruimtelijk, in aanmerking 
voor een nevenbestemming. Samen zouden dus bijna 30% van de kerken de komende 
jaren betrokken worden in een project van her- of nevenbestemming. 
Het blijkt moeilijk om ideeën over her- of nevenbestemming in de praktijk effectief te 
realiseren, om daarvoor voldoende draagvlak te verkrijgen, om het daadwerkelijke 
(financiële) engagement te verkrijgen van de diverse partners wanneer het 
beslissingsmoment aanbreekt, om haalbaarheidsstudies om te zetten in concrete 
projecten. In die context werd een oproep georganiseerd om projecten te ondersteunen 
die inzetten op de instandhoudings- en restauratiewerken nodig om de herbestemming en 
structurele nevenbestemming van beschermde kerken te verzekeren.
Graag alle data in Excel ter beschikking stellen.
1. Hoeveel indieners hebben zich kandidaat gesteld voor de subsidieoproep? Graag een 
overzicht per provincie en per gemeente, met vermelding van indiener en het bedrag. 
Graag ook met opdeling tussen herbestemming, nevenbestemming en 
burgerparticipatie. 
2. Het nieuwe decreet breidt de mogelijkheden tot aanvraag van een subsidie uit. 
Wordt volgens de minister door lokale besturen en kerkbesturen van die uitbreiding 
voldoende gebruikgemaakt? Hoe evalueert de minister dat momenteel?
3. Kan de minister een overzicht geven van de verdeling tussen beschermde en niet-
beschermde kerken in Vlaanderen per provincie? Voor hoeveel kerken werden de 
voorbije 10 jaar, per soort en per provincie, subsidies aangevraagd?
4. Kan de minister in grote lijnen aangeven wat de redenen zijn van de niet-selectie van 
projectaanvragen?
5. Wat betreft de geselecteerde projecten:
a) Kan de minister per provincie en gemeente een overzicht geven van de 
geselecteerde projecten, inclusief een inhoudelijke toelichting per project voor 
West-Vlaanderen?
b) Wat wordt de her- of nevenbestemming van elk van de geselecteerde kerken? In 
welke categorieën kunnen ze worden verdeeld?
c) Graag voor de andere provincies de grote krachtlijnen en trends toelichten.
6. Op basis van welke criteria worden de preselectiedossiers beoordeeld?
a) Kan de minister aangeven welke criteria er het meest voor zorgen dat de 
toegekende scores niet volstaan voor de goedkeuring van een project?
b) Op welke manier weegt elk van die criteria door?
c) Hoe evalueert de minister de criteria tot nu?
7. De overgrote meerderheid van de gemeenten beschikt al over een goedgekeurd 
kerkenbeleidsplan. 
a) Welke gemeenten hebben al een goedgekeurd kerkenbeleidsplan? Graag een 
geactualiseerde oplijsting, in Excel, per provincie van alle gemeenten, met de 
status van hun kerkenbeleidsplan en bij afwezigheid de eventuele redenen daartoe 
en de vooropgestelde timing.
b) Werd gemeenten die niet over een dergelijk plan beschikken op een of andere 
manier gewezen op het belang ervan, teneinde hen er toch toe aan te zetten om 
op dat vlak een initiatief te nemen?
c) Plant de minister nieuwe stappen of ondersteuning voor gemeenten die nog niet 
over het plan beschikken?
8. Acht de minister het huidige, verhoogde budget voldoende? 
a) Voorziet de minister in een toename van het budget als ze vindt dat het budget 
onvoldoende is?
b) Graag een toelichting van de budgettaire prospecties voor de komende jaren.
9. Tijdens de vergadering van de Commissie voor Binnenlands Bestuur, Gelijke Kansen 
en Inburgering van 11 oktober 2022 stelde de minister dat in het Labo Lokale 
Burgerparticipatie innovatieve voorstellen worden verzameld en dat er ook wordt 
samengewerkt met de VVSG. 
a) Kan de minister daarover een update geven?
b) Is de minister tevreden over het huidige burgerparticipatiebeleid hieromtrent?
c) Ontving de minister reacties van de betrokken belangengroeperingen?
d) Op welke manier worden de graad van burgerparticipatie en de projecten 
geëvalueerd? Welke lessen trekt de minister eruit en op welke manier verspreidt 
ze die kennis onder de lokale besturen?
e) In bepaalde provincies worden de lokale besturen in hun traject begeleid door het 
provinciebestuur.
I. Heeft de minister daar weet van?
II. Hoe staat de minister daar tegenover? Ziet ze een uitbreiding ervan nodig?
III. Hoe ziet de minister de algemene rol van provincies in de her- en 
nevenbestemming van kerken?
10. Plant de minister bijkomende initiatieven om de burgerparticipatie verder te 
ondersteunen of versterken? Graag plan van aanpak, timing en budget.
11. De vorige minister duidde in zijn antwoord ook op de trajectbegeleidingssubsidies die 
tevens zouden openstaan voor burgerparticipatietrajecten.
a) Kan de minister de stand van zaken hieromtrent toelichten?
b) Graag een overzicht per provincie van de toegekende subsidies, met inhoudelijke 
toelichting en bedrag specifiek voor burgerparticipatie rond kerken.
12. Het Platform Toekomst Parochiekerken (samenwerking van VVSG en PARCUM, 
ondersteund door de Vlaamse overheid) wil eveneens het eerste aanspreekpunt zijn 
en ondersteuning bieden bij bepaalde trajecten.
a) Hoe evalueert de minister die samenwerking?
b) Welke budgettaire middelen vloeiden er al naartoe? Acht de minister die voldoende 
of voorziet ze in een stijging in de toekomst?
c) Kan de minister een toelichting geven bij de realisaties die al voortvloeiden uit de 
samenwerking?
d) Het platform gaat ook na hoe private actoren meer kunnen worden betrokken bij 
de herbestemming.
I. Hoe evalueert de minister de focus op het betrekken van private actoren in 
concreto? 
II. Acht de minister een uitbreiding ervan nodig?
III. In hoeverre ligt de focus daarbij ook op het betrekken van het brede publiek 
teneinde burgerparticipatie te versterken?
13. Vanuit de expertisegroep jeugdlokalen van Steunpunt Jeugd, in samenwerking met 
Chirojeugd Vlaanderen, Formaat Jeugdhuiswerk Vlaanderen, FOS Open Scouting en 
Katholieke Landelijke Jeugd, wordt een nakend tekort aan lokalen voor 
jeugdverenigingswerk gesignaleerd. Ze opereren vaak vanuit lokalen die eigendom 
zijn van de kerkfabriek. Velen onder hen ontvingen de laatste jaren negatieve signalen 
over die samenwerking en verloren in bepaalde gevallen die samenwerking.
a) Ziet de minister kansen in de herbestemming van kerkgebouwen of gebouwen van 
kerkfabrieken om ook voorzieningen te implementeren voor jeugdwerk om dit 
probleem te ondervangen?
b) Trad de minister al in overleg met de sector?
Zo ja, wat was het resultaat?
Zo niet, plant de minister een dergelijk overleg? Graag plan van aanpak en timing.
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 70 van 1 december 2023
van BRECHT WARNEZ
1. In de inleiding van de vraag verwijst u naar een subsidieoproep voor beschermde 
kerken. Zoals u weet, behoort dit tot de bevoegdheid van collega M. Diependaele.
2. Ik verwijs naar de bespreking in de vergadering dd. 12 december 2023 van de 
Commissie voor Binnenlands Bestuur, Gelijke Kansen en Inburgering, en dit naar 
aanleiding van uw vraag om uitleg. 
3. Als minister van Binnenlands Bestuur ben ik verantwoordelijk voor de besturen van de 
eredienst, niet voor het eventuele beschermingsstatuut van de parochiekerken, hetgeen 
de bevoegdheid is van collega M. Diependaele. Het Platform Toekomst Parochiekerken, 
verantwoordelijk voor de monitoring van gegevens en tendensen met betrekking tot de 
herbestemming van parochiekerken, bezorgde mij de bijlage 1, met het overzicht van 
de verdeling, per provincie, van beschermde en niet-beschermde parochiekerken. Wat 
de subsidies betreft, kan ik enkel het overzicht bezorgen van de toegekende subsidies 
door mijn administratie, het Agentschap Binnenlands Bestuur, voor werken aan niet-
beschermde kerken (bijlage 2).
4. Zie mijn antwoord op vraag 1.
5. Zie mijn antwoord op vraag 1.
6. Zie mijn antwoord op vraag 1.
7. Ik verwijs naar mijn antwoord op uw vraag nr. 513 van 22 september 2023. In bijlage 
3 vindt u het meest recente overzicht ons bezorgd door het Platform Toekomst 
Parochiekerken. De ondersteuning van de gemeenten in verband met de opmaak van 
kerkenbeleidsplannen is toevertrouwd aan het Platform Toekomst Parochiekerken. Het 
Platform doet dit middels een aanbod van informatie, advies (ook per plaatse), 
vormingen en het aanbieden van een type-bestek om externe expertise in te winnen. 
Ik verwijs verder naar de bespreking in de vergadering dd. 12 december 2023 van de 
Commissie voor Binnenlands Bestuur, Gelijke Kansen en Inburgering.
8. Het is onduidelijk naar welk budget u verwijst. Wellicht naar het budget beschikbaar 
voor de subsidieoproep voor beschermde kerken. In dit geval verwijs ik naar mijn 
antwoord op vraag 1.
9. a) Het Labo Lokale Burgerparticipatie, opgericht in 2020 als een 3-jarig project waarbij 
innoverende cases van lokale burgerparticipatie worden verzameld, geanalyseerd en 
verspreid, is ondertussen met 2 jaar verlengd. Op de VVSG-website zijn de 
tussentijdse resultaten te consulteren: inspirerende voorbeelden in de 
praktijkendatabank, webinars, artikelen, info uit wetenschappelijk onderzoek en 
praktijkvideo’s. Verder is er een experimentlijn opgezet rond het ‘Right to Challenge’, 
die inmiddels verbreed is tot een onderzoek van verschillende aspecten die de 
samenwerking tussen burgerinitiatief en lokaal bestuur vorm geven. Ook hiervan 
wordt op het kennisnetwerk gerapporteerd. Het Platform Toekomst Parochiekerken, 
eveneens opgericht binnen de schoot van de VVSG, is hiervan uiteraard goed op de 
hoogte. 
b) Ik stel vast dat het belang van overleg en dialoog met de bevolking over het 
algemeen hoog wordt ingeschat. De lokale besturen zijn in de eerste plaats geschikt 
om burgerparticipatie in de praktijk vorm te geven en te kiezen voor die initiatieven 
die het best in de lokale context passen. 
c) Het Labo Lokale Burgerparticipatie houdt nauw contact met middenveldorganisaties. 
Organisaties als Socius, De Wakkere Burger, de Vlaamse Landmaatschappij, 
Kenniscentrum Vlaamse Steden, Netwerk Duurzame Mobiliteit maar ook het Instituut 
voor de Overheid KULeuven zijn opgenomen in de koplopersgroep van het Labo. 
Daarnaast is er nauw contact met tal van andere middenveldorganisaties.
d) Het project Labo Lokale Burgerparticipatie wordt opgevolgd door een stuurgroep die 
is samengesteld uit vertegenwoordigers van de VVSG, het Agentschap Binnenlands 
Bestuur en mijn kabinet. De stuurgroep komt minstens 2 maal per jaar samen voor 
de evaluatie van het jaarrapport, de opmaak van de jaarplanning en eventuele 
bijsturingen. 
e) Ik neem aan dat deze deelvraag van vraag 9 niet langer gaat over het Labo Lokale 
Burgerparticipatie maar over de rol van provinciebesturen in participatietrajecten bij 
her- en nevenbestemming van kerken. Het Platform Toekomst Parochiekerken 
onderhoudt contacten met de initiatiefnemende provincies, met name de provincies 
Oost-Vlaanderen en Antwerpen. In West-Vlaanderen staat er een aanbod op til. Het 
overleg gebeurt ook via de VVP (Vereniging van Vlaamse Provincies), die overigens 
is vertegenwoordigd in de klankbordgroep van het Platform. Uiteraard is het wenselijk 
dat de provinciale subsidielijnen complementair zijn aan de subsidies van het 
Agentschap Binnenlands Bestuur en de premies van het Agentschap Onroerend 
Erfgoed. 
10. Het Labo Lokale Burgerparticipatie ontvangt een subsidie tot en met december 2024. 
En er is de decretale mogelijkheid tot subsidie voor trajectbegeleiding in het kader van 
projecten van her- of nevenbestemming van parochiekerken. Bijkomende initiatieven 
zijn op dit moment niet gepland.  
11. Ik verwijs naar de bespreking in de vergadering dd. 12 december 2023 van de 
Commissie voor Binnenlands Bestuur, Gelijke Kansen en Inburgering.
12. Ik verwijs naar de bespreking in de vergadering dd. 12 december 2023 van de 
Commissie voor Binnenlands Bestuur, Gelijke Kansen en Inburgering.
13. Dit onderwerp kwam ter sprake in een overleg dd. 9 november 2023 tussen mijn 
kabinet en vertegenwoordigers van het Kinderrechtencommissariaat en De 
Ambrassade. Ook het Platform Toekomst Parochiekerken heeft eerste contacten gehad 
met de jeugdsector. Het concrete “makelaarschap” tussen het aanbod aan niet meer 
voor de eredienst noodzakelijke parochiekerken en de vraag naar ruimte/gebouwen 
vanuit diverse maatschappelijke actoren, behoort tot het takenpakket van het Platform 
Toekomst Parochiekerken. 
BIJLAGE
1.Overzicht van de beschermde en de niet-beschermde parochiekerken, per provincie
2.Overzicht van de subsidies verstrekt door het Agentschap Binnenlands Bestuur voor de 
niet-beschermde parochiekerken
3.Overzicht van de gemeenten met en zonder kerkenbeleidsplan, per bisdom
