title: Mijn VerbouwPremie - Aanvragen
thema: Energie
Natuur en Milieu
pdf link: https://docs.vlaamsparlement.be/pfile?id=2062778
thema link: https://www.vlaamsparlement.be/parlementaire-documenten/schriftelijke-vragen/1818042
SCHRIFTELIJKE VRAAG
nr. 497
van ROBRECHT BOTHUYNE
datum: 4 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Mijn VerbouwPremie  -  Aanvragen
Particulieren en bedrijven kunnen via één online loket een premie aanvragen voor 
renovatie- en energiebesparende investeringen. Mijn VerbouwPremie geldt voor woningen, 
appartementen en alle andere gebouwen in het Vlaamse Gewest. Aanmelden gebeurt via 
het toegangs- en gebruikersbeheer van de Vlaamse overheid. Daarnaast kan men ook via 
Mijn Burgerprofiel of het e-loket voor ondernemers toegang krijgen tot het online loket.
Men kan zich daarbij laten ondersteunen door het Energiehuis of het Woonloket van de 
gemeente. Men kan zich ook laten bijstaan door een professionele organisatie die 
particulieren en professionele cliënten helpt bij hun administratieve procedures met 
betrekking tot premies en/of subsidies.
Op dit moment kan een particulier een mandaat geven aan een organisatie (Energiehuis, 
Woonloket enzovoort) om de aanvraag in zijn naam en voor zijn rekening in te dienen en 
op te volgen. Dat kan enkel voor premieaanvragen waarvoor geen energielening loopt.
1. Hoeveel aanvragen voor de Mijn VerbouwPremie werden ingediend in 2023?
2. Hoeveel van die aanvragen werden ingediend door een particulier/burger?
3. Hoeveel van die aanvragen werden ingediend via mandaat van die particulier/burger 
aan een organisatie?
4. Zijn er bezorgdheden binnen het systeem van mandaatverlening die organisaties of 
particulieren aangeven? Zo ja, welke?
5. Hoe evalueert de minister de mandaatverlening?
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 497 van 4 april 2024
van ROBRECHT BOTHUYNE 
1. In 2023 werden er 132.378 aanvragen ingediend. Het gaat om voorlopige, niet-
gevalideerde, cijfers. U vindt de cijfers terug op de energiekaart via deze link: 
https://apps.energiesparen.be/energiekaart/vlaanderen/mvp-dossier-aantallen-2023. 
2. Via de energiekaart kan u de onderverdeling naar type aanvrager vinden onder het 
tabblad ‘Type aanvrager’. Het gaat om voorlopige, niet-gevalideerde, cijfers 
(https://apps.energiesparen.be/energiekaart/vlaanderen/mvp-dossier-aantallen-
2023).
3. Momenteel is hierover geen rapportering beschikbaar. Mijn administratie zal in de loop 
van 2024 hierop een analyse uitvoeren.  
4. Het is uiteraard belangrijk om bezorgdheden nauwlettend te bekijken en gepaste 
maatregelen te treffen om eventuele problemen aan te pakken. De kwestie van 
aansprakelijkheid in het geval van mandaatverlening was initieel een punt van 
aandacht. Hoewel de aansprakelijkheid in het geval van mandaatverlening over het 
algemeen bekend was, hebben sommige energiehuizen destijds aangegeven dat het 
niet zo duidelijk was welke gevolgen deze aansprakelijkheid had. Echter door nauwe 
samenwerking en toelichting is nu het mandatensysteem binnen de Mijn 
VerbouwPremie heel helder voor zowel de mandaatnemer als -gever.
5. Het elektronische toepassingssysteem, waarbij het mandaatsysteem gebruikmaakt van 
de eID en pincode (of Token), heeft zich bewezen als betrouwbaar en is bekend bij 
verschillende organisaties en particulieren. Dit biedt een solide basis voor verdere 
verbeteringen en optimalisaties binnen het systeem. Op dit moment zijn er geen 
signalen dat een aanpassing aan het huidige mandaatsysteem noodzakelijk zou zijn. 
Uit een steekproef blijkt dat de inzet van het mandaatsysteem beperkt is, ook al is 
verdere analyse nog niet mogelijk. Dit kan enerzijds verklaard worden door de 
terughoudendheid bij de intermediaire organisaties omwille van vragen rond 
aansprakelijkheid. Anderzijds stel ik ook vast dat de interne werking van deze 
organisaties ondertussen is aangepast aan de vraag om dossiers van de Mijn 
VerbouwPremie in te dienen voor die burgers die digitaal minder vaardig zijn, mede 
dankzij de extra middelen voor personeel die ik tijdens de afgelopen regeerperiode 
hiervoor heb vrijgemaakt bij de energiehuizen. Hierdoor kan men het overgrote deel 
van de burgers die begeleiding bij hun premieaanvraag wensen via afspraak verder 
helpen, zonder dat het mandaat moet worden opgezet.
