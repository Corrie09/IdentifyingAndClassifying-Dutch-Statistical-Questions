title: Zevende leerjaar - Impact op hoger onderwijs
thema: Onderwijs en Vorming
pdf link: https://docs.vlaamsparlement.be/pfile?id=2023756
thema link: https://www.vlaamsparlement.be/parlementaire-documenten/schriftelijke-vragen/1784383
SCHRIFTELIJKE VRAAG
nr. 168
van BRECHT WARNEZ
datum: 1 december 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Zevende leerjaar  -  Impact op hoger onderwijs
De vermelding ‘zevende leerjaar’ maakt onmiddellijk duidelijk dat het over een opleiding 
in het secundair onderwijs gaat. Voor de voorbereidende jaren hoger onderwijs, het 
zevende leerjaar en specialisatiejaren bso wordt aan de naam een finaliteit toegevoegd, 
bijvoorbeeld ‘zevende leerjaar gericht op het hoger onderwijs’ of ‘zevende leerjaar gericht 
op instroom arbeidsmarkt’. Zo blijven leerlingen en ouders de bomen door het bos zien en 
maken ze een gerichte studiekeuze. 
Deze vraag gaat specifiek over het zevende jaar gericht op het hoger onderwijs. 
In dat voorbereidende jaar wordt getracht de leerling te brengen op het niveau van de tso-
eindtermen (tso: technisch secundair onderwijs) voor onder meer de talen, de wiskundige 
en de wetenschappelijke vorming.
Om inzicht te verwerven in het aantal inschrijvingen, de participatiegraad in het hoger 
onderwijs, het studierendement en het aantal geslaagden, stelde ik eerder al schriftelijke 
vragen.
Dit is een opvolgvraag van mijn vraag nr. van 10 november 2022. Graag een update van 
de cijfers voor het afgelopen jaar in Excel.
1. Hoeveel studenten volgden de afgelopen vijf jaar een zevende leerjaar? Hoeveel van 
hen hebben het succesvol afgerond? Graag een overzicht per jaar en per 
onderwijsinstelling.
2. Hoeveel studenten die een zevende leerjaar succesvol hebben afgerond, begonnen aan 
een opleiding in het hoger onderwijs? Graag een overzicht per jaar en per gestarte 
hogeronderwijsopleiding.
3. Hoeveel studenten die een zevende leerjaar succesvol hebben afgerond, behaalden 
een diploma hoger onderwijs? Graag een overzicht per jaar en per opleiding (behaald 
diploma hoger onderwijs).
4. Wat is de gemiddelde studieduur van een student die een zevende leerjaar volgde? 
Graag een overzicht per jaar en per hogeronderwijsopleiding.
5. Wat is het gemiddelde studierendement van een student die een zevende leerjaar 
volgde? Graag een overzicht per jaar en per hogeronderwijsopleiding.
6. Wat zijn de te verwachten wijzigingen door de modernisering van het secundair 
onderwijs vanaf september 2025?
7. Ziet de minister een positief effect van het volgen van een zevende leerjaar op de 
studieduur en het studierendement van de betrokken leerlingen in het hoger 
onderwijs? 
a) Hoe evalueert hij het naamloze leerjaar?
b) Welke initiatieven zal de minister daarvoor nemen of voorstellen naar de 
toekomst?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 168 van 1 december 2023
van BRECHT WARNEZ
1. De modernisering van het secundair onderwijs rolt progressief uit. De modernisering 
van de 3de leerjaren van de 3de graad start op vanaf 1 september 2025. Daarom heeft 
de Vlaamse Regering nu ook een ontwikkelcommissie samengesteld om de 
minimumdoelen te ontwikkelen voor het 7de leerjaar gericht op instroom hoger 
onderwijs. 
In bijlage 1 – tabblad ‘inschrijvingen’ vindt de Vlaamse volksvertegenwoordiger voor 
de vijf afgelopen schooljaren het aantal ingeschreven leerlingen en het aantal 
afgeleverde diploma’s in het naamloos leerjaar. Sinds 1 september 2023 is de naam 
van het naamloos leerjaar gewijzigd in zevende leerjaar gericht op het hoger onderwijs 
bso. Het aantal ingeschreven leerlingen is telkens het aantal op de eerste schooldag 
van februari. De cijfers van de behaalde diploma’s zijn nog niet beschikbaar en dus 
niet opgenomen in het overzicht. 
2-5.In bijlage 1 – tabblad ‘participatiegraad’ vindt de Vlaamse volksvertegenwoordiger in 
tabel 1a een overzicht van alle leerlingen die rechtstreeks doorstroomden naar het 
Hoger Onderwijs (HO) vanuit het naamloos leerjaar, het aantal leerlingen dat 
afstudeerde in het naamloos leerjaar en de participatiegraad. Dit laatste is het aandeel 
leerlingen dat rechtstreeks doorstroomt t.o.v. de populatie. Het aantal afgestudeerden 
in het naamloos leerjaar in tabel 1a van tabblad ‘participatiegraad’ wijkt af van het 
aantal afgestudeerden in het tabblad ‘inschrijvingen’ doordat er enkel gekeken wordt 
naar het eerst behaalde diploma secundair onderwijs. Leerlingen die eerder een 
diploma SO behaalden in een andere studierichting en daarna het diploma SO behalen 
in het naamloos leerjaar, worden dus niet mee opgenomen in tabel 1a. Het aantal 
doorstromers gaat om unieke personen. 
We nemen in alle hierna volgende tabellen uitsluitend de rechtstreekse doorstroom 
mee, wat betekent dat we enkel leerlingen/studenten opnemen die het jaar na 
afstuderen in het secundair onderwijs onmiddellijk een opleiding starten in het hoger 
onderwijs. Studenten die zich meer dan één jaar later inschrijven in het HO worden 
buiten beschouwing gelaten. De gegevens worden opgesplitst naar het jaar waarop de 
studenten zijn ingeschreven in het hoger onderwijs. 
In tabel 1b vindt de Vlaamse volksvertegenwoordiger het aantal rechtstreeks 
doorgestroomde studenten per opleiding waarin ze werden ingeschreven in het hoger 
onderwijs. Het totaal aantal in deze tabel is groter dan dit in tabel 1a, aangezien 
studenten die in meerdere opleidingen zijn ingeschreven, ook meerdere keren geteld 
worden.
In bijlage 1 - tabblad ‘studierendement’ vindt de Vlaamse volksvertegenwoordiger in 
tabel 2 een overzicht van het studierendement van de studenten uit het naamloos 
leerjaar in hun jaar als generatiestudent (het eerste jaar dat ze ingeschreven zijn in 
het Hoger Onderwijs). Voor de volledigheid geven we het gemiddelde studierendement 
weer, alsook het aantal studenten per studierendementscategorie. Belangrijk om te 
vermelden is dat we ons zoveel mogelijk gespiegeld hebben aan de gegevens op 
Onderwijskiezer voor zo accuraat mogelijke vergelijkingen. We kijken bijvoorbeeld 
enkel naar het studierendement van de studenten in hun jaar als generatiestudent en 
baseren ons op dezelfde studierendementscategorieën. Om de privacy te garanderen 
worden groepen kleiner dan 5 studenten niet weergegeven en vervangen door een 
asterix (*). Om dezelfde reden splitsen we de gegevens hier niet langer op naar 
opleiding, maar enkel naar type opleiding. Zowel het studierendement als de time to 
graduation (TTG) worden als gevoelige informatie gezien. Vooral door de kleine 
aantallen bij de academische bachelor moeten veel gegevens worden uitgeblankt. We 
kiezen er dan ook voor om geen totalen te tonen om zo weinig mogelijk cijfers te 
moeten uitblanken. 
In bijlage 1 – tabblad ‘geslaagden’ vindt de Vlaamse volksvertegenwoordiger in 
tabellen 3a en 3b het aantal geslaagde studenten die rechtstreeks doorstroomden uit 
het naamloos leerjaar terug per academiejaar waarin ze resp. hun eerste 
bacheloropleiding of graduaatsopleiding afronden. 
Enkel het eerst behaalde diploma wordt in beschouwing genomen. 
In bijlage 1 – tabblad ‘geslaagden’ vindt de Vlaamse volksvertegenwoordiger in tabel 
3c voor de groep studenten met een bachelordiploma (cf. vraag 3, tabel 3a) hun 
gemiddelde time to graduation (TTG) terug, alsook het aantal studenten per TTG-
categorie. Naar analogie met de openbare statistieken wordt de studieduur uitgedrukt 
t.o.v. de vooropgestelde studieduur. De vooropgestelde studieduur wordt uitgedrukt 
in jaren en wordt bepaald op basis van de studieomvang van de opleiding. De tabel 
ziet er dus iets anders uit dan deze die werd opgemaakt n.a.v. SV 71.
6-7.Uit de cijfers blijkt dat het leerlingen in het naamloos leerjaar, en bijgevolg ook het 
aantal doorstromers vanuit het naamloos leerjaar naar het hoger onderwijs, jarenlang 
vrij laag lag. Pas in het schooljaar 2019-2020 en vooral vanaf het schooljaar 2020-
2021 is dit aantal sterk beginnen stijgen. De studenten uit de jaren na deze stijging, 
zijn nog volop bezig met hun opleiding in het hoger onderwijs. Enige voorzichtigheid 
bij het trekken van conclusies is dus geboden. 
Uit de cijfers blijkt dat het studierendement voor leerlingen die doorstromen naar een 
professioneel gerichte bachelor schommelt tussen de 40 en de 45 procent. Het 
optrekken van dit studierendement is zeker een aandachtspunt van de modernisering 
secundair onderwijs en bij de ontwikkeling van de minimumdoelen voor dit zevende 
leerjaar. Daarbij wordt vertrokken van de eindtermen die gelden voor de 3de graad 
dubbele finaliteit. Om door te stromen naar hoger onderwijs is een hoog cognitief 
redeneervermogen vereist. Door ook specifieke eindtermen, naast een gerichte 
basisvorming, op te nemen in het curriculum zal het zevende leerjaar gericht op hoger 
onderwijs na structuuronderdeel met arbeidsmarktfinaliteit versterkt worden met als 
doel een vlottere en succesvollere doorstroom naar hoger onderwijs te 
bewerkstelligen.
BIJLAGE
Overzicht
