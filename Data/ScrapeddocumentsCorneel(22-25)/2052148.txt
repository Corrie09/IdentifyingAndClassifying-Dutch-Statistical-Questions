title: Investeringsprogramma's Agentschap Wegen en Verkeer (AWV)/riolering - Afstemming
thema: Natuur en Milieu
Openbare werken
pdf link: https://docs.vlaamsparlement.be/pfile?id=2052148
thema link: https://www.vlaamsparlement.be/parlementaire-documenten/schriftelijke-vragen/1803820
SCHRIFTELIJKE VRAAG
nr. 684
van ROBRECHT BOTHUYNE
datum: 19 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Investeringsprogramma’s Agentschap Wegen en Verkeer (AWV)/riolering  -  Afstemming
In de sector van de wegen- en rioleringswerken zijn door de aard van de werken steeds 
meer partijen, stakeholders en procedures betrokken. Dat brengt een reëel risico voor een 
lange doorlooptijd en vertragingen mee. Een duidelijke gezamenlijke identificatie van alle 
partijen, risico’s en procedures aan het begin van een project, een strakke gezamenlijke 
planning en een permanente afstemming tussen alle partijen zijn dan ook meer dan ooit 
cruciaal.
In 2018 tekende onder andere het Agentschap Wegen en Verkeer een charter genaamd 
Versnelde Projectrealisatie.
Zowel de kwaliteit van het oppervlaktewater als de kwaliteit en de kwantiteit van het 
grondwater in Vlaanderen laten nog al te vaak te wensen over. Daarom werd in 2022 de 
conceptnota genaamd De Grote STROOMversnelling opgemaakt met concrete ingrepen en 
een duidelijk kompas, om zo de kwaliteit van het watersysteem in Vlaanderen de komende 
jaren stevig op te krikken.
1. Wat is de procedure rond de structurele afstemming tussen de 
investeringsprogramma’s van AWV en riolering (zowel lokaal als bovenlokaal)? Binnen 
welke timing dient zo’n procedure rond te zijn? Met welke stakeholders wordt er 
afgestemd? In welke mate worden lokale besturen erin betrokken?
2. In 2018 ondertekende AWV het charter Versnelde Projectrealisatie.
a) Wat is de stand van zaken?
b) Wat waren de conclusies van het onderzoek naar samenwerking en efficiëntie?
c) Rolde AWV effectief een engagementsverklaring met medeopdrachtgevers uit?
Zo niet, waarom niet?
Zo ja, hoe evalueert de minister die goede praktijk?
3. Om boetes voor onvoldoende waterkwaliteit te vermijden, kondigde een conceptnota 
in 2022 een jaarlijkse Mobiliteit en Openbare Werken (MOW)-budgetlijn van minimum 
vijf miljoen euro aan om mee te gaan met prioritaire riolering.
a) Hoe werd dat concreet ingevuld?
b) In hoeveel projecten participeerde AWV om rioleringsprojecten te versnellen?
c) Graag opgave waar die projecten (in welke gemeenten/steden) 
plaatsvonden/plaatsvinden?
d) Wat is het budget per project?
4. Wat betreft het budget van vijf miljoen euro. 
Volstaat die budgetlijn van vijf miljoen euro? Zo niet, welk budget zal er tegenover 
gesteld worden?
Deze vraag werd gesteld aan de ministers Zuhal Demir (356), Lydia Peeters (684)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD 
op vraag nr. 684 van 19 februari 2024
van ROBRECHT BOTHUYNE
1-2. AWV werkt op verschillende manieren samen met de verschillende stakeholders en 
medeopdrachtgevers:
•Het opmaken van standaard samenwerkingsovereenkomsten (SO) voor zowel studie 
als uitvoering. Deze samenwerkingsovereenkomsten werden recent in overleg met 
Aquafin herbekeken en zijn ondertussen quasi afgerond. Er wordt met Aquafin een 
laatste overleg ingepland om tot een finale versie te te komen. In afwachting van 
deze finale goedgekeurde versie hanteert AWV de meest recente versie. 
•Engagementsverklaringen: Concreet zijn er een aantal in opmaak en omloop ter 
ondertekening. Voor het bepalen van het juiste tijdstip voor het afsluiten van nieuwe 
engagementsverklaringen is er nog wel overleg nodig met Aquafin. Zowel de AWV 
projecten als die van Aquafin doorlopen een bepaald proces. Er wordt bekeken hoe 
beide processen nog beter op elkaar afgestemd kunnen worden. Op basis hiervan 
kan dan bepaald worden op welk tijdstip in het proces de engagementsverklaring het 
best afgesloten kan worden, doorgaans tussen beëindigen van onze startnota en 
opstart projectnota.
•Periodiek overleg met Aquafin/rioolbeheerders: Het is de bedoeling om een periodiek 
overleg met Aquafin/rioolbeheerders op te zetten. Een eerste overleg zal in het 
najaar ingepland worden. Dit zijn de principes/inhoudelijke punten:
o2 keer per jaar
oDe investeringsprogramma's worden uitgewisseld.
oOverleg wordt georganiseerd per TAW.
oBepalen voor welke projecten er een engagementsverklaring zal opgemaakt 
worden
oBepalen welke projecten samen uitgevoerd zullen worden (mits opmaak van 
SO) en welke projecten afzonderlijk uitgevoerd worden
•Er zal verder een structureel overleg met omgeving georganiseerd worden, per TAW, 
2 keer per jaar. 
Bij Aquafin lopen de processen als volgt: Aquafin onderhoudt op provinciaal niveau 
een structureel overleg met AWV. Verder onderhoudt Aquafin vanuit zijn 
matchmakerrol overleg met de steden en gemeenten en andere stakeholders om 
maximale synergiën te zoeken. Het overleg heeft een iteratief karakter en wordt 
aangevuld met overleg op projectniveau. Dit overleg op projectniveau is gericht op 
het zoeken van consensus over de scope, timing en het budget van een 
gemeenschappelijk project. Het geïntegreerd projectplan dat daaruit volgt, wordt als 
bijlage toegevoegd bij de engagementsverklaring (volgens het model uit het Charter 
Versnelde Projectrealisatie) dat door de verschillende partijen wordt ondertekend. 
Hierbij uiten de verschillende partijen de intentie om het vooropgestelde project te 
realiseren, onder meer door het reserveren van voldoende mensen en middelen. Na 
het ondertekenen van de engagementsverklaring door alle partijen wordt door de 
trekker van het project (die wordt geïdentificeerd in het geïntegreerd projectplan) 
de projectuitwerking en de aanstelling van het studiebureau opgestart.
3. AWV en Aquafin werken vaak samen om gemeenschappelijke riolerings- en 
wegenisprojecten te realiseren. Het komt echter voor dat door een lage prioriteit 
voor ofwel het riolerings- ofwel het wegenisaandeel, de projecten een langere 
doorlooptijd kennen. AWV en Aquafin zitten samen om een raming te maken van de 
wegeniskost voor de prioritaire rioleringsprojecten. Op basis van die raming en de 
timing van de projecten wordt bekeken om deze in te passen in het Geïntegreerd 
Investeringsprogramma. 
AWV en Aquafin zijn geen voorstander om een aparte budgetlijn op te nemen op het 
GIP, maar dit budget ter waarde van 5 miljoen euro op jaarbasis op het GIP binnen 
concrete prioritaire projecten te voorzien.
Het is de bedoeling dat er overkoepelend over de provincies een invulling wordt 
gegeven voor de 5 miljoen euro op basis van de prioriteiten van Aquafin. Om een 
eerste oefening te maken voor GIP 2025-2027, heeft Aquafin 3 prioritaire projecten 
doorgegeven. Deze worden momenteel door AWV verder onderzocht (welke stappen 
moeten nog doorlopen worden, wat is snelst mogelijke uitvoeringstermijn, wat is de 
raming van het project). Op basis van die informatie zullen de 3 projecten worden 
geprioriteerd en ingepast in het volgende GIP. Op dit moment is het nog niet duidelijk 
wat de exacte kostprijs is voor AWV om deze 3 projecten uit te voeren en is er 
bijgevolg nog geen concrete invulling voor prioritaire riolering inzichtelijk. 
4. Zie 3. Het is op dit moment nog te vroeg om te beoordelen of de budgetlijn van 5 
miljoen euro zal volstaan. 
