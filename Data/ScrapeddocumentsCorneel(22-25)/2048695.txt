title: Pensioenregeling leerondersteuners - Overleg
thema: Onderwijs en Vorming
Werk
pdf link: https://docs.vlaamsparlement.be/pfile?id=2048695
thema link: https://www.vlaamsparlement.be/parlementaire-documenten/schriftelijke-vragen/1804016
SCHRIFTELIJKE VRAAG
nr. 312
van JAN LAEREMANS
datum: 20 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Pensioenregeling leerondersteuners  -  Overleg
Met het nieuwe Leersteundecreet (dat op 1 september 2023 inging) hebben 
leerondersteuners een beter en vooral duidelijker statuut gekregen door de creatie van het 
nieuwe wervingsambt van leerondersteuner. De creatie van een nieuw ambt in het 
onderwijs op Vlaams niveau betekende ook dat er een regeling moest komen op federaal 
niveau voor hun pensioen. Daar is echter heel wat discussie over. In concreto gaat het 
vooral over het al dan niet verlenen van het voordeligere tantième 1/55 (dat verleend 
wordt aan het merendeel van het onderwijzend personeel) aan werknemers die in het 
nieuwe statuut van leerondersteuners zouden staan, in plaats van het tantième 1/60. Ik 
verwijs daarbij naar de eerdere besprekingen in commissie omtrent dat probleem, namelijk 
op 13 juli en op 30 november 2023.
Kort gezegd is er vanuit de Vlaamse Regering de oproep om iedere leerondersteuner het 
voordeligere tantième 1/55 te laten genieten. Dat heeft de minister ook al duidelijk te 
kennen gegeven in eerdere besprekingen en in brieven aan het federale niveau en de 
leerondersteuners. Alleen zijn de federale minister van Pensioenen Lalieux en de federale 
pensioendienst een andere mening toegedaan. Zij willen leerondersteuners enkel maar het 
tantième 1/60 verlenen. Eerst was er de reden dat ze vonden dat het tantième 1/55 enkel 
voorbehouden zou zijn aan personen die onderwijs verstrekken in klasverband. Een andere 
keer werd gezegd dat de pensioennoemer gebaseerd wordt op het statuut van de 
werkgever en niet op de feitelijke inhoud van de job, allemaal redenen die inhoudelijk en 
juridisch weinig steek hielden.
Op een bepaald moment is dan als een soort van compromisvoorstel een regeling op tafel 
gelegd waarbij onderwijspersoneelsleden die voor de ingang van het Leersteundecreet in 
een ambt werkten waar men voor zijn pensioen het tantième 1/55 genoot, hun voordelige 
tantième 1/55 zouden behouden, indien ze aan het begin van dit schooljaar de overstap 
maakten naar een leersteuncentrum en dus het ambt van leerondersteuner opnamen. Als 
uiterste termijn voor de overstap werd de datum van 15 november 2023 voorgesteld. Al 
het personeel dat na die datum in het ambt van leerondersteuner start (hetzij volledig 
nieuw personeel, hetzij onderwijzers die de overstap pas later maken), zou slechts het 
tantième 1/60 kunnen genieten.
De federale meerderheid wilde dat zogenaamde compromisvoorstel wettelijk vastleggen 
door middel van een reeks amendementen van Jean-Marc Delizée (PS) op het wetsontwerp 
houdende diverse bepalingen inzake pensioenen. Bij de bespreking ervan in de commissie 
Pensioenen van 14 november 2023 is toen weliswaar stevig weerwerk geboden. Gezien de 
kritische houding van de federale oppositiepartijen, maar ook gezien de gewrongenheid 
binnen de meerderheidspartijen werden de amendementen van de heer Delizée 
teruggetrokken. Hij gaf als reden dat “de op verzoek van de Vlaamse Regering 
voorgestelde overgangsmaatregel ten gunste van bepaalde leerondersteuners in de 
zelfstandige leersteuncentra van het Vlaams onderwijs vragen doet rijzen die een 
heronderzoek rechtvaardigen, met name in verband met de beginselen van gelijkheid en 
non-discriminatie”.
Er is dus nog altijd geen definitieve regeling voor de kwestie. Ondertussen zijn we ruim 
drie maand verder en waren er toch al redelijk wat bezorgde signalen en berichten uit het 
werkveld. Omdat we vanuit de federale echelons of via andere kanalen sindsdien niks meer 
vernomen hebben van verdere ontwikkelingen in deze zaak, graag de volgende vragen.
1. Wat is de stand van zaken rond de pensioenregeling van leerondersteuners? Heeft de 
minister sinds november 2023 nog overleg gepleegd met minister Lalieux? Zo ja, wat 
waren de conclusies? Is de minister betrokken bij het zogenaamde heronderzoek 
waarvan sprake door de heer Delizée? Waar liggen op dat moment nog de hinderpalen?
2. Blijft de Vlaamse Regering onverkort bij haar standpunt dat iedereen in het ambt van 
leerondersteuner recht moet hebben op het tantième 1/55?
Zal de minister druk blijven zetten op de Federale Regering opdat ze voor het einde 
van de legislatuur zekerheid biedt, gezien de noodzaak dat er zo snel mogelijk 
duidelijkheid komt zowel voor iedereen die thans als leerondersteuner werkt als voor 
diegenen die het nog aan het overwegen zijn?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 312 van 20 februari 2024
van JAN LAEREMANS
Ik blijf bij mijn standpunt dat iedereen in het ambt van leerondersteuner recht moet 
hebben op het gebruikelijke tantième voor onderwijs. Het is niet te rechtvaardigen zijn dat 
een leerondersteuner omwille van de organisatiestructuur van zijn of haar 
leersteuncentrum en de aard van de werkgever al of niet het gunstige tantième zou 
genieten. Ik denk dat het de logica zelve is dat een leerondersteuner in het leersteunmodel 
recht heeft op dezelfde pensioenregeling als die van de ondersteuner in het 
ondersteuningsmodel. Daar zijn natuurlijk ook argumenten voor.
De pensioendienst, die, voor alle duidelijkheid, onder de federale overheid valt, geeft aan 
dat het preferentieel tantième 1/55 voorbehouden is aan personen die onderwijs 
verstrekken in klasverband. Dat is echter niet wat de regelgeving zegt, denk ik, dat is een 
interpretatie die men eraan geeft. De regelgeving bepaalt dat het vastbenoemd personeel 
van het niet-universitair onderwijs recht heeft op de loopbaanbreuk 1/55. Aangezien 
leerondersteuners ook vastbenoemde personeelsleden van het niet-universitair onderwijs 
zijn, moeten mijns inziens ook hun diensten verrekend worden aan de loopbaanbreuk 1/55.
Ik ben niet betrokken bij het heronderzoek maar ik zal de rechten van de leerondersteuners 
verder blijven verdedigen ten aanzien van de Federale Regering. 
