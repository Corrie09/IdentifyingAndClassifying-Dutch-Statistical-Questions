title: Basisbereikbaarheid - Halte binnen 750 meter van woonplaats
thema: Mobiliteit en Verkeer
pdf link: https://docs.vlaamsparlement.be/pfile?id=2036028
thema link: https://www.vlaamsparlement.be/parlementaire-documenten/schriftelijke-vragen/1797609
SCHRIFTELIJKE VRAAG
nr. 557
van STIJN BEX
datum: 25 januari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Basisbereikbaarheid  -  Halte binnen 750 meter van woonplaats
In 2019 keurde de vorige Vlaamse Regering het decreet Basisbereikbaarheid goed. 
Toenmalig minister van Mobiliteit Ben Weyts maakte komaf met het systeem van 
basismobiliteit, dat onder meer bepaalde dat elke Vlaming op maximaal 750 meter van 
zijn huis toegang moest hebben tot openbaar vervoer. De nieuwe mobiliteitsvisie wil de 
overstap van een aanbod- naar een vraaggestuurd openbaar vervoer maken, met een 
sterke inbreng van vervoerregio's.
Tijdens de tweede fase van de implementatie van basisbereikbaarheid wordt door zowel 
de directeur-generaal van De Lijn, Ann Schoubs, als de minister van Mobiliteit, Lydia 
Peeters, in de pers en in het Vlaams Parlement beweerd dat De Lijn voor minstens 95 
procent van de Vlamingen een halte binnen een maximale afstand van 750 meter van hun 
woonplaats garandeert. 
Ook Vlaams minister-president Jambon stelde in de plenaire vergadering van 10 januari 
2024: "De Lijn verzekert dat 95 procent van de Vlamingen een bushalte heeft op 750 meter 
van hun deur. We willen ook niet dat mensen die op meer afgelegen plaatsen wonen in de 
kou blijven staan. Ik ben ervan overtuigd dat dit een goede en belangrijke hervorming is." 
In diezelfde vergadering stelde minister Peeters: "Het is hier al gezegd dat 95 procent van 
alle inwoners in Vlaanderen al op 750 meter van hun woning een halte heeft. Voor diegene 
die nog verder woont, blijft het flexvervoer nog altijd ter beschikking." En: "U weet ook 
dat het kernnet en aanvullend net 95 procent omvat van alle plannen die De Lijn rijdt. 5 
procent gaat over het vervoer op maat. Als wij zeggen dat 95 procent van de mensen een 
halte hebben op 750 meter van hun woning, dan geldt dat voor het hele 
openbaarvervoersnet. Dat heb ik altijd gezegd, en dat blijf ik ook herhalen."
1. Verwijst de minister in haar uitspraken enkel naar de vroeger geldende regels, of zijn 
er andere redenen waarom naar die afstand tot de woning wordt verwezen?
2. Omvat het woord ‘halte’ in de stelling “95% Vlamingen heeft halte op 750 meter van 
de woning” ook de flexhaltes, of enkel de bushaltes van het kern- en aanvullend net? 
Wat is de minimumfrequentie om te spreken van een bushalte?
3. Hoeveel procent van de Vlamingen heeft een bushalte (geen flexhalte) op 
respectievelijk 500, 750 en 1000 meter van de deur?
4. Kan de minister een kaart bezorgen per provincie met aanduiding van de zones waarin 
men een bushalte (geen flexhalte) binnen 750 meter heeft?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 557 van 25 januari 2024
van STIJN BEX
1. Binnen basismobiliteit werd de maximale afstand van 750 meter als norm genomen. 
Daarom wordt diezelfde hemelsbrede afstand gehanteerd als vergelijksbasis.
2. ‘Halte’ verwijst naar de opstaplocaties van het openbaar vervoer in Vlaanderen. Dit 
gaat dus over de haltes van De Lijn (zowel haltes met bediening van het kernnet, 
aanvullend net, VoM-vast en VoM-Flex), de MIVB, de TEC en de stations van de NMBS. 
Er wordt geen onderscheid gemaakt naar frequentie en bedieningstype. Ook een 
flexhalte of halte van een andere openbaarvervoermaatschappij (NMBS, MIVB, TEC) 
biedt de reiziger een instap in het openbaarvervoersysteem.
3.Afstand tot halte (bushalte en tramhalte) met reguliere (vaste) bediening
(haltes met alleen flexbediening of NMBS-station werden in deze analyse uitgesloten)
 <=500m <=750m <=1000m
Percentage 
inwoners 85 % 93 % 96 %
4. Zie bijlage.
BIJLAGE
Kaart
