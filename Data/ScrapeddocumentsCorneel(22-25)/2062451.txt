title: Conflictvrije kruispunten - Aanpak
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2062451
thema link: https://www.vlaamsparlement.be/parlementaire-documenten/schriftelijke-vragen/1818094
SCHRIFTELIJKE VRAAG
nr. 824
van ORRY VAN DE WAUWER
datum: 5 april 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Conflictvrije kruispunten  -  Aanpak
Het stadsbestuur van Herentals meldde bij het Agentschap Wegen en Verkeer (AWV) 
meermaals problemen aan lichtengeregelde kruispunten op gewestwegen. Op enkele 
weken tijd werden zo op het kruispunt Olympiadelaan x N153 één aanrijding en minstens 
één bijna-aanrijding gemeld. De situatie is het gevolg van een niet-conflictvrije regeling. 
AWV liet daarop optekenen dat dergelijke kruispunten waar conflicten tussen verschillende 
verkeersmodi zich voordoen, opgenomen zullen worden in een actieplan waarin onderzocht 
wordt in welke mate kruispunten conflictvrij kunnen worden gemaakt. Dat onderzoek start 
eind 2024 omdat er voorrang wordt gegeven aan kruispunten die op de dynamische lijst 
gevaarlijke punten staan, lopende investeringsprojecten en werfregelingen.
1. Welk onderzoek moet er gebeuren om een kruispunt conflictvrij te maken? Welke 
maatregelen/ingrepen worden er in een traject genomen om kruispunten conflictvrij 
te maken? Wat is de timing daarvan?
2. Wordt het conflictvrij maken van kruispunten door het aanpassen van de 
verkeerslichtenregelingen beschouwd als een quick win, of dienen daar heel wat 
ingrepen voor te gebeuren? Kan het conflictvrij regelen van kruispunten sneller worden 
uitgevoerd dan infrastructurele ingrepen ter verbetering van de verkeersveiligheid?
3. Om welke reden wordt het aanpassen van lichtenregelingen naar een conflictvrije 
situatie niet standaard voorzien of bekeken bij vragen van lokale besturen?
4. Kan meer duiding gegeven worden over de voorbeeldsituatie in Herentals, waar op 
meerdere kruispunten een snelle conflictvrije ingreep zou kunnen gebeuren op de 
kruispunten Herenthoutseweg, Sint-Jobsstraat en Olympiadelaan?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 824 van 5 april 2024
van ORRY VAN DE WAUWER
1. Verkeerstellingen liggen aan de basis van een verkeerskundig onderzoek. Indien 
representatieve verkeerstellingen ontbreken, worden deze eerst uitgevoerd. Op basis 
van de tellingen kan het onderzoek gebeuren naar de best mogelijke regeling. 
Uitgangspunt is een zo veel mogelik conflictvrij kruispunt, met aanvaardbare 
verzadigingswaarden en wachttijden volgens het kader van AWV. 
Uit een onderzoek kunnen aanpassingen aan de infrastructuur noodzakelijk blijken. 
Dit soort aanpassingen kan de doorlooptijd van het conflictvrij maken van een 
kruispunt sterk doen oplopen, evenals de kostprijs. 
Het onderzoek leidt tot de opmaak van het verkeersregelplan (V-plan). Dit plan bevat 
zowel de regeling als de configuratie van de hardware van de VRI 
(verkeersregelinstallatie). De regeling dient geprogrammeerd en ingeladen te worden 
in het besturingssysteem. Op het terrein dient de bestaande VRI aangepast of soms 
zelfs volledig vervangen te worden. 
Afhankelijk van de situatie kan de doorlooptijd sterk verschillen. Een concrete  timing 
kan dus niet generiek gegeven worden. 
2. Zie punt 1. Er zijn heel wat stappen nodig. In het meest gunstige geval moet er enkel 
een nieuwe regeling worden opgemaakt en ingeladen. Vaker zijn er meer ingrijpende 
stappen nodig. Het maximaal conflictvrij maken kan dus niet zonder meer als een 
quick win beschouwd worden.
3. De prioriteitenlijst wordt gevormd door de kruispunten die voorkomen op de 
dynamische lijst van gevaarlijke punten, noodzakelijke aanpassingen van kruispunten 
in kader van het nieuwe vervoersplan van De Lijn, kruispunten die onderdeel uitmaken 
van een lopend investeringswerk, aanvragen voor tijdelijke lichtenregelingen in 
functie van omleidingen en eerder gevraagde aanpassingen. Er wordt naar gestreefd 
om 125 kruispunten per jaar aan te pakken volgens het Actieplan verkeerslichten.
4. Het kruispunt met de Herenthoutseweg staat op de lijst van de gevaarlijke punten en 
is ook opgenomen op de prioriteitenlijst. Hier zijn op korte termijn verkeerstellingen 
gepland. Naar aanleiding van de vraag van Herentals is ook het kruispunt met de 
Olympiadelaan op de prioriteitenlijst opgenomen. Voor het kruispunt met de Sint-
Jobstraat is voorlopig niets gepland.
Voor de volledigheid geven we mee dat de voorbije jaren de kruispunten van N13 met 
Hemeldonk en Wolfstee reeds conflictvrij zijn gemaakt voor actieve weggebruikers.
