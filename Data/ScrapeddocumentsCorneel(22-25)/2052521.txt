title: Snel degeneratieve aandoening - Aanvragen hulpmiddelen (2)
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2052521
thema link: https://www.vlaamsparlement.be/parlementaire-documenten/schriftelijke-vragen/1811118
SCHRIFTELIJKE VRAAG
nr. 279
van TINE VAN DER VLOET
datum: 7 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Snel degeneratieve aandoening  -  Aanvragen hulpmiddelen (2) 
Personen met een snel degeneratieve aandoening (SDA) hebben vaak op korte termijn 
nood aan hulpmiddelen. Door de snel evoluerende aard van de ziekte hebben ze nood aan 
de mogelijkheid snel aanpassingen te kunnen doen of snel te kunnen veranderen van 
hulpmiddel. Een huursysteem zorgt ervoor dat dat in de praktijk mogelijk is. Momenteel 
bestaat er al een huurregeling voor bepaalde hulpmiddelen voor communicatie, 
computerbediening en omgevingsbediening. 
Naar aanleiding van mijn schriftelijke vraag nr. 200 van 16 januari 2024 heb ik de volgende 
vragen aan de minister.
1. De hulpmiddelen opgenomen in de VAPH-huurpakketten voor SDA kunnen enkel 
gehuurd worden. Op schriftelijke vraag nr. 200 van 16 januari 2024 antwoordde de 
minister op de vraag welke hulpmiddelen al in dat huurpakket zitten. (VAPH: Vlaams 
Agentschap voor Personen met een Handicap)
Is de minister van mening dat het huurpakket voldoende hulpmiddelen bevat voor 
personen met een SDA? Wat is de visie van de minister op een eventuele uitbreiding 
van het huurpakket met andere hulpmiddelen voor personen met een SDA?
2. Op dezelfde schriftelijke vraag antwoordde de minister op de vraag hoeveel personen 
met een SDA een aanvraag deden voor de aankoop van hulpmiddelen. In 2020 werden 
er 660 aanvragen goedgekeurd, in 2021 waren dat er 930, in 2022 744 en in 2023 
(tot en met september) waren dat er 592.
a) Welk bedrag werd in 2020 uitgegeven voor de aankoop van de 660 
hulpmiddelen? Graag ook de cijfers voor de jaren 2021, 2022 en 2023.
b) Zouden die middelen volgens de minister efficiënter kunnen worden ingezet als 
er gewerkt zou worden met een uitgebreider huurpakket?
3. In antwoord op dezelfde schriftelijke vraag lichtte de minister toe dat personen met 
een SDA ook de mogelijkheid hebben om een tegemoetkoming te vragen voor 
hulpmiddelen die niet zijn opgenomen in de refertelijst en waarvoor geen passende 
oplossing wordt geboden in de huurpakketten.
a) Hoeveel aanvragen kreeg het VAPH in 2020, van personen met een SDA, voor 
hulpmiddelen die niet op de refertelijst stonden? Graag ook cijfers voor de jaren 
2021, 2022 en 2023.
b) Kan de minister een overzicht geven van de hulpmiddelen die buiten de refertelijst 
voornamelijk werden aangevraagd? 
c) Wat is de mediaan van de wachttijd tussen de aanvraag van het hulpmiddel en de 
terbeschikkingstelling van het hulpmiddel voor hulpmiddelen die niet op de 
refertelijst staan? Graag een overzicht voor de jaren 2020, 2021, 2022 en 2023.
4. Uit het antwoord op dezelfde schriftelijke vraag bleek dat de mediaan van de 
doorlooptijd van de behandeling van een vraag voor aankoop 18 dagen was voor de 
eerste negen maanden van 2023. 
Hoe werd de mediaan berekend? Werd ze berekend op basis van alle aanvragen van 
personen met SDA, inclusief aanvragen voor hulpmiddelen die niet in de refertelijst 
staan? Of werden de aanvragen voor hulpmiddelen die niet in de referentielijst staan 
buiten beschouwing gelaten?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 279 van 7 maart 2024
van TINE VAN DER VLOET
1. De huidige VAPH-huurpakketten in het kader van snel degeneratieve aandoeningen 
(SDA) omvatten oplossingen voor communicatie, computer- en omgevingsbediening. 
Deze oplossingen zijn meestal complexe en dure technologische configuraties die 
gekoppeld zijn met de rolstoelbesturing of die op de rolstoel gemonteerd worden. Voor 
deze hulpmiddelen is een huursysteem, via erkende indicatiestellers en verhuurders, 
dat administratief en organisatorisch gelijkloopt met dat van de VSB, nodig.
Samen met de indicatiestellers en de patiëntenvereniging ALS-liga werd overwogen 
om ook andere hulpmiddelen, zoals tilsystemen en douchestoelen, die vaak niet 
gedurende de volledige levensduur van het hulpmiddel worden gebruikt, op te nemen 
in de huurpakketten. Na een inventarisatie blijkt echter dat deze hulpmiddelen niet zo 
sterk verbonden zijn met een mobiliteitsoplossing waardoor de specifieke 
huurprocedure via erkende indicatiestellers en erkende verhuurders niet wenselijk 
noch noodzakelijk is. Veel van deze hulpmiddelen zijn ook gemakkelijk te huur en 
kunnen door elk MDT-hulpmiddelenteam geïndiceerd worden. 
Daarom is samen met de sector besloten dat voor deze andere hulpmiddelen de 
procedure via huurpakketten SDA niet nodig is. In plaats daarvan wordt eenvoudig 
huren met een VAPH-refertebedrag als de meest aangewezen oplossing beschouwd. 
Momenteel is het al mogelijk om met een toegekend VAPH-refertebedrag hulpmiddelen 
uit de refertelijst te huren in plaats van ze aan te kopen. 
Het VAPH bereidt een voorstel tot wijziging van de regelgeving voor waarbij de 
werkwijze voor het huren van een hulpmiddel concreet wordt geregeld voor alle 
personen die hier baat bij hebben, niet alleen voor personen met een SDA. Dit betekent 
dat personen die, door hun ziekteverloop, verwachten dat ze een hulpmiddel niet voor 
de volledige referteperiode zullen kunnen gebruiken, op een eenvoudige manier 
hulpmiddelen kunnen huren zonder deze aan te kopen. Als een persoon met een 
handicap het gehuurde hulpmiddel niet meer kan gebruiken, kan dit hulpmiddel 
opnieuw worden ingezet voor een andere persoon. Op deze manier wordt vermeden 
dat hulpmiddelen worden aangekocht die slechts voor een korte periode worden 
gebruikt.
2. a. Het bedrag dat in een bepaald jaar uitbetaald wordt voor de hulpmiddelen die in 
dat jaar goedgekeurd zijn, geeft geen inzicht in het budget dat jaarlijks uitgegeven 
wordt aan hulpmiddelen voor personen met een SDA. Personen met een handicap 
hebben na een goedkeuring immers twee jaar, of vier jaar in geval van 
aanpassingen aan de woning, de tijd om het hulpmiddel aan te kopen. Hulpmiddelen 
die goedgekeurd werden in 2020 kunnen bijgevolg nog aangekocht worden in 2022, 
of tot 2024 als het gaat om een woningaanpassing. 
Het totale bedrag uitbetaald voor personen met een SDA in een bepaald jaar biedt 
een beter inzicht. Dit wordt weergegeven in onderstaande tabel. De gevalideerde 
gegevens voor 2023 zijn nog niet beschikbaar.
Jaar aanvraag Uitbetaald bedrag
2020 € 803.115,16
2021 € 652.300,84
2022 € 725.578,67
b. Zie antwoord op vraag 1.
3. a. Onderstaande tabel geeft een overzicht van het aantal aanvragen van personen met 
een SDA voor hulpmiddelen die niet op de refertelijst stonden. De gevalideerde 
gegevens voor 2023 zijn nog niet beschikbaar.
Jaar aanvraag
Aard van de beslissing 2020 2021 2022
Andere
Goedkeuringen 4 4 5
Weigeringen 2 4 3
Totaal 6 8 8
b. De meest aangevraagde hulpmiddelen buiten de refertelijst waren een toilet met 
douche- en droogsysteem en een zorgunit.
c. Onderstaande tabel geeft een overzicht van de mediaan van de doorlooptijd van de 
behandeling van een vraag door het VAPH voor hulpmiddelen aangevraagd buiten 
de refertelijst voor personen met een SDA. De gevalideerde gegevens voor 2023 
zijn nog niet beschikbaar.
Jaar aanvraag 2020 2021 2022
Mediaan doorlooptijd (dagen) 67 39 28
4. De mediaan werd berekend op basis van alle aanvragen van personen met SDA, 
inclusief aanvragen voor hulpmiddelen die niet in de refertelijst staan.
