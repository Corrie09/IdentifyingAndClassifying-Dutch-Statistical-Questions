title: Modal shift - Goederenvervoer
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2048781
thema link: https://www.vlaamsparlement.be/parlementaire-documenten/schriftelijke-vragen/1803136
SCHRIFTELIJKE VRAAG
nr. 656
van ORRY VAN DE WAUWER
datum: 9 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Modal shift  -  Goederenvervoer
In de beleidsnota Mobiliteit en Openbare Werken (MOW) 2019-2024 en het Vlaamse 
regeerakkoord wordt een ambitieuze modal split vooropgesteld, zowel voor 
personenvervoer als voor goederenverkeer. Voor personenverkeer wordt in heel 
Vlaanderen een modal split van 40-60 vooropgesteld, waarbij 40% van de verplaatsingen 
uit duurzame modi bestaan; voor de vervoersregio’s Antwerpen, Gent en de Vlaamse Rand 
wordt een modal split van 50-50 geambieerd. Het Vlaams Energie en Klimaatplan 2021-
2030 vermeldt een verschuiving naar 30% aandeel voor spoor en binnenvaart in de modal 
shift goederenvervoer. In 2021 nam het goederenvervoer per spoor 12% van het totale 
logistieke transport voor zijn rekening. Het potentieel van vervoer over spoor wordt echter 
veel hoger geschat.
1. Wat is de huidige modal split voor het goederenvervoer? Kan er een overzicht gegeven 
worden van het huidige aandeel van vervoer over de weg, vervoer over spoor en 
vervoer over water? Welke evoluties zijn daarbij in 2023 te merken?
2. Welke stappen konden worden gezet in het bereiken van de doelstellingen qua modal 
shift in 2023? Wat is de verwachte impact van die stappen?
3. Op welke manier kon het aandeel vrachtvervoer via spoor in 2023 verder worden 
verhoogd?
4. Op welke manier kon het aandeel vrachtvervoer over water in 2023 verder worden 
verhoogd?
5. Welke evolutie is er te merken in het goederenvervoer? Zijn er al resultaten te zien 
van grote investeringsprojecten gesubsidieerd door de Vlaamse overheid, zoals het 
verhogen van de bruggen op het Albertkanaal, op de trafieken van goederenvervoer?
6. Wat is de huidige modal split van de grootste logistieke hubs (zeehavens) in 
Vlaanderen?
7. Het Departement MOW startte in samenwerking met de havenbedrijven een 
ondersteuningsprogramma voor projecten die het goederenverkeer via de waterweg 
en het spoor afleiden. Binnen die samenwerking wordt geïnvesteerd in drie projecten 
ter bevordering van de hinterlandconnectiviteit van de Vlaamse zeehavens via 
bundeling van binnenvaartvolumes, via bundeling van spoorvolumes en via nieuwe 
corridorshuttles/frequentieverhogingen van terminalhubshuttles. 
Kan een stand van zaken van die projecten gegeven worden?
8. Welke andere projecten en/of studies werden door de Vlaamse overheid vooropgesteld 
om de modal shift voor het goederenvervoer te verhogen?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 656 van 9 februari 2024
van ORRY VAN DE WAUWER
1. Volgens de meest recente Eurostat-cijfers uit 2021 bedraagt de modal split inzake 
goederenvervoer voor België 76,8% wegvervoer, 11,5% binnenvaart en 11,8% spoor. 
De officiële Eurostat-cijfers voor 2022 en 2023 zijn nog niet beschikbaar. 
Vrachtwagens blijven de belangrijkste vervoerswijze voor het vrachtverkeer op het 
Belgische grondgebied. In vergelijking met het gemiddelde van EU-landen ligt het 
aandeel van het wegvervoer in België in de totale vervoersstromen ongeveer op 
hetzelfde peil (16de in de rangschikking van EU-27 landen). 
2. De officiële Eurostat-cijfers voor 2023 zijn nog niet beschikbaar. Het is dus niet mogelijk 
om de impact van het beleid goed te kunnen inschatten. In de volgende antwoorden 
wordt een aantal uitgerolde acties uit 2023 weergegeven. Vlaanderen zet ook in op het 
bewerkstelligen van een ‘mental shift’ bij bedrijven via Multimodaal.Vlaanderen en de 
marktdevelopers bij De Vlaamse Waterweg. Op die manier worden ondernemingen 
geïnformeerd, gesensibiliseerd en begeleid om per goederenstroom een optimale 
moduskeuze te maken.
3. Voor spoor heeft de Vlaamse overheid slechts beperkte bevoegdheden. Desalniettemin 
investeerde het Vlaamse Gewest in 2023 mee in prioritaire spoorinfrastructuur in 
Vlaanderen. Zo werd er bijvoorbeeld gewerkt aan spoorwegen in het havengebied van 
Antwerpen en North Sea Port. De impact van deze Vlaamse cofinanciering in spoor zal 
zich pas in de komende jaren vertalen in een stijging van het gebruik van het 
spoorvervoer. Ook werd de ondersteuning van een nieuwe spoorcorridor voor 
goederenvervoer tussen Genk en Zeebrugge voorbereid. Deze werd in januari 2024 
officieel opgestart. 
4. Sinds begin dit jaar is het Albertkanaal klaar voor 4-lagen containervaart. Dat betekent 
een mijlpaal voor de verdere groei van de binnenscheepvaart via het Albertkanaal. 
Sinds 2007 werden niet minder dan 62 bruggen verhoogd tot een doorvaarthoogte van 
9,10 meter. Na de afbraak van de brug in Wijnegem eind januari 2024 werd met een 
maidentrip duidelijk gemaakt dat containerbinnenvaart met vier lagen nu mogelijk is. 
Het Albertkanaal wordt zo meer dan ooit een watersnelweg tussen zeehavens en het 
hinterland. Met bijna 40 miljoen ton vervoerde goederen per jaar – het equivalent van 
zo’n twee miljoen vrachtwagens – is het Albertkanaal economisch de belangrijkste 
waterweg van Vlaanderen. 
5. Gezien de recente oplevering of de uitvoering die nog loopt, is het in deze fase nog niet 
mogelijk om resultaten van grote investeringsprojecten mee te geven. 
6. Hieronder kan u een tabel terugvinden met de modal split in de Vlaamse zeehavens:
- Eenheid: % (op basis van tonnen)
- Bron: VKM (prestatietype: Maatschappelijk draagvlak, havenfunctie: overslag, 
eenheid: %), de globale modal split cijfers voor haven van Antwerpen werden 
opgevraagd bij het havenbedrijf Port of Antwerp-Bruges.
2011 2012 2013 2014 2015 2016 2017 2018 2019 2020
Haven van Zeebrugge
Weg 77% 79% 81% 82% 84% 86% 80% 83% 83%
Binnenvaart 1% 1% 1% 1% 1% 0,35% 0,34% 0,37% 0,39%
Spoor 22% 20% 18% 18% 15% 13% 20% 16% 16%
Haven van Antwerpen
Weg 53% 52% 52% 50% 52% 54% 53% 43% 47% 45%
Binnenvaart 35% 38% 41% 42% 40% 38% 39% 46% 45% 47%
Spoor 11% 10% 7% 8% 8% 8% 9% 11% 8% 7%
Haven van Gent (NSPFL)
Weg 39% 37% 36% 36% 38% 34% 35% 39% 32%
Binnenvaart 51% 54% 53% 53% 49% 55% 54% 47% 54%
Spoor 10% 9% 10% 11% 12% 11% 11% 14% 14%
Voor de drie grootste zeehavens, blijkt uit bovenstaande tabel dat vrachtwagens nog 
steeds de belangrijkste vervoerswijze van en naar de havens van Zeebrugge en 
Antwerpen zijn, met een aandeel in 2019 van respectievelijk 83% en 47%. De haven 
van  Gent doet het beter op vlak van modal split. Het aandeel van vrachtwagens is er 
32%.
7. De steunmaatregelen ter bevordering van de hinterlandconnectiviteit van de Vlaamse 
zeehavens via bundeling van binnenvaartvolumes en de bundeling van spoorvolumes 
zijn op 31 oktober 2023 afgelopen.
Het Departement Mobiliteit en Openbare Werken, de BAM nv van publiek recht, 
handelend onder de naam Lantis, en de havenbedrijven Port of Antwerp-Bruges en 
North Sea Port Flanders wensen gezamenlijk initiatieven te nemen om de 
bereikbaarheid van de Vlaamse zeehavens te verhogen.
De Vlaamse overheid heeft samen met de hierboven vermelde partners een tijdelijk 
pakket van financiële ondersteuningsmaatregelen voor de binnenvaartsector 
voorbereid, met de bedoeling om een deel van de extra kosten te dekken die gepaard 
gaan met het inleggen van corridorshuttles en terminalhubshuttles. Het 
ondersteuningsprogramma loopt tot en met 31 december 2025.  
Op 17 januari 2022 werd een eerste call gelanceerd. Inland terminals die zich langs 
bepaalde corridors naar de haven bevinden, hadden tot 14 maart 2022 de kans om een 
projectvoorstel in te dienen.
Op 15 juli 2022 keurde de Vlaamse Regering uiteindelijk vijf projecten goed.
Een tweede call werd op 7 september 2023 in de markt gezet en liep tot en met 3 
november 2023. Bij de Vlaamse Regering ligt momenteel een dossier voor. Daarnaast 
werd in 2023 een project voorbereid waarbij via een ondersteuningsmechanisme 
volumes gebundeld worden in een nieuwe spoorcorridor tussen Genk en Zeebrugge.
8. In 2023 heeft Deloitte in het kader van de Vlaamse Brede Heroverweging een 
uitgaventoetsing uitgevoerd op de modal shift in het goederenvervoer in Vlaanderen. 
Het analyseluik van de studie bestaat uit twee delen: een analyse van de 
geaggregeerde budgetten per modus voor de periode 2018 – 2022 enerzijds en een 
analyse van zeven geselecteerde kernprojecten anderzijds.
Er werden vijf verbeteropties uitgewerkt die de meest prioritaire initiatieven bundelen 
met het oog op een prestatiegerichte begroting en de versterking van Vlaanderen als 
logistieke topregio.
