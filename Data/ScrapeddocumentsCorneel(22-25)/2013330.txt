title: Ongebruikte tramsporen Gent - Opvulling
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2013330
thema link: https://www.vlaamsparlement.be/parlementaire-documenten/schriftelijke-vragen/1776585
SCHRIFTELIJKE VRAAG
nr. 172
van STIJN DE ROO
datum: 30 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Ongebruikte tramsporen Gent  -  Opvulling
In 2017 kwam de toenmalig bevoegde minister van Mobiliteit naar Gent om de (voorlopig) 
ongebruikte tramsporen in de Belfortstraat te vullen met een soort rubber, bestaande uit 
acrylaat en gerecycleerde banden. Door dat mengsel in de rails te gieten, is de veiligheid 
voor fietsers verhoogd. Het proces is omkeerbaar, waardoor de sporen op een later 
moment opnieuw in gebruik genomen kunnen worden.
Er liggen echter nog ongebruikte tramsporen in Gent, bijvoorbeeld in de Steenvoordelaan 
en op het kruispunt van die straat met de Land van Rodelaan. Voor fietsers vormen zij een 
gevaar omdat ze bovendien nog niet zijn uitgerust met een antislipzone langs het spoor.
1. Beschikt de minister over een overzicht van de ongebruikte tramsporen in de stad 
Gent?
Zo ja, kan zij dat overzicht bezorgen?
Zo niet, overweegt de minister om een dergelijk overzicht op te maken?
2. Wat is de aanpak van De Lijn voor het opvullen van ongebruikte tramsporen? Welk 
tijdpad wordt vooropgesteld? Welke budgetten zijn ervoor gereserveerd?
3. Zal De Lijn een oplossing uitwerken om de fietsveiligheid te verhogen voor de niet-
gebruikte tramsporen in de Steenvoordelaan en de Land van Rodelaan? Zo ja, 
wanneer? Zo niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 172 van 30 oktober 2023
van STIJN DE ROO
1. Er zijn op drie locaties ongebruikte sporen:
a) van de Korenmarkt tot de Sint-Michielshelling aan het brughoofd (73 meter 
spoor in beide richtingen);
b) van het Emiel Braunplein door de Botermarkt en Belfortstraat tot de 
Kammerstraat (= 310 meter spoor in beide richtingen);
c) de Steenvoordelaan en het kruispunt onder de E17 tot de eigen bedding (420 
meter spoor in beide richtingen).
2. De Lijn heeft een actieplan uitgewerkt met korte, middellange en langetermijnacties 
in functie van de fietsvalpreventie. Dat plan werd toegelicht in de Commissie voor 
Mobiliteit en Openbare Werken van het Vlaams Parlement op 6 juli 2023. De acties 
worden uitgevoerd in functie van de prioritering die de locatie heeft.
De bovenvermelde locaties a en b zijn drukke fietsroutes die samenlopen met een 
trambaan en een hoge prioriteit hadden. Die locaties werden dan ook met dezelfde 
prioriteit aangepakt: de sporen werden hier al opgevuld.
3. De lengte van de ongebruikte tramsporen in de Steenvoordelaan en het kruispunt 
met de Land van Rodelaan is ongeveer 420 meter spoor in dubbele richting. De 
planning voor uitvoering wordt in de komende maanden opgemaakt.
