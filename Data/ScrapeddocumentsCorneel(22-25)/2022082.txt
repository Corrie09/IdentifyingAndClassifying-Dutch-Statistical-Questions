title: Onthaalouders - Werknemersstatuut
thema: Welzijn en Gezin
pdf link: https://docs.vlaamsparlement.be/pfile?id=2022082
thema link: https://www.vlaamsparlement.be/parlementaire-documenten/schriftelijke-vragen/1784551
SCHRIFTELIJKE VRAAG
nr. 128
van CELIA GROOTHEDDE
datum: 4 december 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Onthaalouders  -  Werknemersstatuut 
350 (nieuwe) onthaalouders zullen mogen instappen in het werknemersstatuut. 
1. Waarom werd er specifiek voor het aantal 350 gekozen? Waarop is dit geënt? 
2. Zal er voldoende budget zijn om 350 onthaalouders te laten omschakelen al 
naargelang waar ze tewerkgesteld zijn? 
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 128 van 4 december 2023
van CELIA GROOTHEDDE
1. In de lente van 2023 organiseerde Opgroeien in samenspraak met de Nevenwerf 
Toekomst Gezinsopvang, via de organisatoren gezinsopvang, een bevraging van de 
aangesloten onthaalouders met sui generis statuut. De bevraging was geanonimiseerd 
– ook voor de organisator - en niet verplicht. 
Er werden antwoorden ontvangen van bijna 1500 sui generis onthaalouders. Daaruit 
bleek dat 289 van hen zo gauw als mogelijk werknemer willen worden. Gegeven dat 
werknemers-onthaalouders gemiddeld aan 0,9 VTE werken, komt dit overeen met 260 
VTE. Daarnaast antwoordden 377 onthaalouders (of ca. 340 VTE) dat ze ‘op een later 
zelfgekozen moment’ deze overstap wellicht zouden doen. Uit de bevraging kon echter 
geen informatie gehaald worden op welke termijn dat dan voor elk van deze 
onthaalouders zou zijn. Daarom heeft de Vlaamse Regering ervoor gekozen om tevens 
voor 90 VTE (dat is ongeveer ¼ van 340 VTE) reeds in 2024 de mogelijkheid tot 
overstap budgettair te voorzien. 
Het zal aan de organisatoren gezinsopvang als (potentiële) werkgever zijn om al hun 
aangesloten onthaalouders nominatief te bevragen op hun wensen, en om te bepalen 
of en hoeveel VTE men aanvraagt. Binnen het totaal van 350 VTE zal elke dienst 
vervolgens een aantal VTE worden toegekend. Het is dan de verantwoordelijkheid van 
de organisator om dat aantal ook in te vullen. Dit kan desgewenst ook met nieuwe 
onthaalouders die meteen in het werknemersstatuut willen starten. 
2. Het gaat niet om 350 onthaalouders, wel om 350 VTE. 
Het budget voor deze aantallen is – uitgaande van het hoogste subsidiebedrag per VTE 
in het subsidiebesluit- voorzien in het globale bijkomende budget voor kinderopvang 
van 270 miljoen euro.
