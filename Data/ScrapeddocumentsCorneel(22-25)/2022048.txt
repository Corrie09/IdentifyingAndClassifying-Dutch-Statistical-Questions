title: Evolutie EPB-aangiftes - Verhouding tot aantal vergunde woningen en appartementen
thema: Energie
Wonen
pdf link: https://docs.vlaamsparlement.be/pfile?id=2022048
thema link: https://www.vlaamsparlement.be/parlementaire-documenten/schriftelijke-vragen/1783772
SCHRIFTELIJKE VRAAG
nr. 171
van STAF AERTS
datum: 30 november 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Evolutie EPB-aangiftes  -  Verhouding tot aantal vergunde woningen en appartementen
Alle gebouwen in Vlaanderen waarvoor een stedenbouwkundige vergunning wordt 
aangevraagd of een melding wordt gedaan, moeten aan bepaalde energieprestatienormen 
voldoen. Die normen worden de EPB-eisen genoemd. EPB staat voor 'energieprestatie en 
binnenklimaat'.
Uit de EPB-rapportering op de Energiekaart blijkt dat in 2020 3811 EPB-aangiftes voor 
eengezinswoningen werden gedaan, voor appartementen noteerde het Vlaams Energie- en 
Klimaatagentschap (VEKA) 713 aangiftes. Dat waren bijzonder lage cijfers, maar het was 
natuurlijk ook het jaar dat covid de wereld overnam.
Opvallend is dat het aantal EPB-aangiftes sinds 2012 een veel grilligere evolutie vertoont 
dan in de periode daarvoor. Over heel de periode 2006-2020 bedraagt het jaarlijkse 
gemiddelde 12.359 EPB-aangiftes voor eengezinswoningen. De cijfers sinds 2006 laten een 
dalende trendlijn zien. (https://apps.energiesparen.be/energiekaart/vlaanderen/epb-e-
peil-res-evolutie)
Nochtans kende het aantal vergunde woningen en flats in diezelfde periode voortdurend 
een omgekeerde trend: die ging in stijgende lijn (https://www.vlaanderen.be/statistiek-
vlaanderen/bouwen-en-wonen/nieuwbouwvergunningen#bijna-44000-vergunde-nieuwe-
woningen).
Natuurlijk leidt niet elke uitgereikte vergunning datzelfde jaar tot een afgewerkte woning, 
maar zelfs over de jaren heen blijft de discrepantie voortduren en lopen de twee grafieken 
verder uit mekaar.
1. Hoe verklaart de minister de discrepantie tussen het aantal EPB-aangiftes en het aantal 
uitgereikte vergunningen? 
2. Wanneer zullen bij de EPB-rapportering de cijfers voor 2021, 2022 en 2023 
beschikbaar zijn? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 171 van 30 november 2023
van STAF AERTS
1. Het is niet mogelijk om voor de recente vergunningsaanvraagjaren uitspraken te doen 
over het totaal aantal EPB-aangiften. Zoals u in het cijferrapport op de Energiekaart 
kan zien via het rapport ‘EPB-aangiften’ 
(https://apps.energiesparen.be/energiekaart/vlaanderen/epb-aangiften), kent de 
indiening van EPB-aangiften voor een bepaald aanvraagjaar een typisch cyclisch 
verloop. Hierbij neemt het aantal ingediende EPB-aangiften stelselmatig toe, 
vervolgens piekt het aantal 3 tot 4 jaar na het aanvraagjaar, en daarna neemt het 
aantal stelselmatig terug af. Het huidige cijferrapport op de Energiekaart dateert van 
begin 2023 en bevat data tot 31/12/2022. Op dat moment zitten we voor aanvraagjaar 
2020 nog maar in de eerste stijgende fase. Via het Selfservicerapport ‘EPB: Aantal EPB-
aangiften in Vlaanderen’, dat momenteel gegevens bevat voor alle ingediende EPB-
aangiften tot eind september 2023, zien we dat voor het aanvraagjaar 2020 
ondertussen 13.010 EPB-aangiften zijn ingediend, waaronder 9.452 voor 
eengezinswoningen en 2.641 voor appartementen.
Het klopt inderdaad dat in de cijfers van de EPB-aangiften sinds 2013 een sterk 
schommelend karakter te zien is. Het VEKA leidt daaruit af dat de typisch tweejaarlijkse 
verstrengingen van de EPB-eisen zorgden voor een toename van het aantal 
vergunningsaanvragen aan het einde van de oneven jaartallen, voorafgaand aan de 
nieuwe eisen. Dat is ook te zien in de grafieken van de vergunningen, al liggen de 
pieken daar dan net in de even jaren omdat vergunningen die aan het einde van het 
jaar worden aangevraagd typisch pas in het volgend jaar worden afgeleverd. 
Er is dan ook op dit moment geen duidelijke discrepantie te zien tussen de gegevens 
van de vergunningen en de gegevens van de EPB-aangiften. We zien dezelfde trends, 
uiteraard rekening houdend met de vertraging op de EPB-aangiften omwille van hun 
doorlooptijd ten opzichte van de vergunningen en het verschil tussen aanvraagjaar en 
vergunningsjaar. Voor de meest recente jaren is er nog geen vergelijking mogelijk.
Tot slot is het ook belangrijk te vermelden dat niet elke vergunning wordt uitgevoerd 
en dat het VEKA niet beschikt over informatie van het aantal niet-uitgevoerde 
vergunningen. Soms worden ook meerdere vergunningen ingediend voor hetzelfde 
project.
2. Aan het begin van elk jaar wordt het EPB-cijferrapport op de Energiekaart vernieuwd 
met de data van de EPB-aangiften van het afgelopen jaar. Op dat moment wordt ook 
nagegaan of het volgende aanvraagjaar (in dit geval 2021) voldoende EPB-aangiften 
heeft om representatieve data te vermelden. De gegevens van recentere 
aanvraagjaren zijn sowieso nog niet representatief en worden daarom nog niet getoond 
in rapporten met resultaten.
In de Selfservice Rapporten die ook op de Energiekaart worden getoond, worden de 
data al tijdens het jaar vernieuwd. Daar kan dus al iets sneller naar meer recente data 
gekeken worden. Bij de rapporten met resultaten per aanvraagjaar wordt ook daar aan 
het begin van het jaar een nieuw aanvraagjaar toegevoegd in de grafieken.
