title: Kinderopvang Brussel - Geplande oprichting van een derde opvangnet door de Gemeenschappelijke Gemeenschapscommissie (GGC)
thema: Brussel en de Vlaamse Rand
Welzijn en Gezin
pdf link: https://docs.vlaamsparlement.be/pfile?id=2062584
thema link: https://www.vlaamsparlement.be/parlementaire-documenten/schriftelijke-vragen/1818914
SCHRIFTELIJKE VRAAG
nr. 333
van ANNABEL TAVERNIER
datum: 15 april 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Kinderopvang Brussel  -  Geplande oprichting van een derde opvangnet door de 
Gemeenschappelijke Gemeenschapscommissie (GGC)
Het Vlaamse kinderopvangaanbod in Brussel is een belangrijk onderdeel van een ruimer, 
aantrekkelijk en goedwerkend Vlaams gemeenschapsaanbod in onze hoofdstad. Alle 
kinderopvangvoorzieningen met het Nederlands als organisatietaal vallen onder de 
bevoegdheid van de Vlaamse Gemeenschap.
De erkenning van kinderopvang in Brussel is echter een complex gegeven. Tot 2017 was 
het mogelijk een voorziening open te houden zonder erkenning of enige vorm van 
inspectie. Dat veranderde na het dramatische overlijden van een kindje in een van de niet-
erkende kinderopvangvoorzieningen. 
De Gemeenschappelijke Gemeenschapscommissie, die als bevoegde overheid actie kan 
ondernemen, stelde een kader op zodat kinderopvangvoorzieningen naast een vergunning 
bij het Vlaamse Kind en Gezin of het Franstalige ONE, ook bij Iriscare een vergunning 
kunnen aanvragen als de organisatietaal niet Nederlands of Frans is. Hoewel het in theorie 
mogelijk werd, vroeg in de praktijk geen enkele kinderopvangvoorziening een vergunning 
aan bij de GGC, aangezien de taalgemeenschappen instaan voor de ondersteuning en 
financiering van de kinderopvang. Dat was ook altijd de bedoeling van de regelgeving: 
vermijden dat er enige vorm van ongecontroleerde kinderopvang kan bestaan in Brussel.
Nu wil de GGC, bij monde van bevoegd collegelid Maron, naast het bestaande 
kinderopvangnet van de taalgemeenschappen, Kind en Gezin en ONE, een apart GGC-net 
oprichten met een eigen subsidiesysteem, programmatie en inspectiedienst. Ik kan niet 
anders dan vaststellen dat er heel wat onduidelijkheid bestaat rond de impact van een 
dergelijke beslissing op het Vlaamse aanbod aan kinderopvang. Ik heb ondertussen ook 
vernomen dat de Vlaamse Gemeenschap op geen enkele manier is betrokken bij de 
totstandkoming van de ordonnantie. Dergelijke berichten maken me niet alleen erg 
ongerust, maar doen ook vragen rijzen over de toekomst van de Vlaamse kinderopvang in 
Brussel.
1. Hoe staat de minister tegenover de oprichting van een derde, bicommunautair 
kinderopvangnet? Hoe kan een GGC-net kwaliteitsvolle kinderopvang, een van de 
prioriteiten van de Vlaamse Regering in Brussel, mee helpen realiseren?
2. Welke meerwaarde biedt een bijkomende structuur voor kinderopvang in onze 
hoofdstad? Zal de GGC de concurrentie aangaan met de door de gemeenschappen 
gesubsidieerde kinderopvang? 
3. Heeft Brussels minister Maron de minister op de hoogte gebracht van zijn plannen? Is 
er overleg geweest met de Brusselse minister over de situatie van de kinderopvang in 
Brussel en zijn plannen rond het oprichten van een derde, concurrerende structuur die 
zich tussen gemeenschappen positioneert? Hoe plant de minister een verdere aanpak 
in het dossier om de belangen van de Vlaamse Gemeenschap en de kinderopvang te 
vrijwaren?
4. Welke concrete acties zal de minister ondernemen om duidelijkheid te krijgen over de 
situatie voor de Brusselse Vlamingen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 333 van 15 april 2024
van ANNABEL TAVERNIER
1. Het is geen toeval dat de Gemeenschappelijke Gemeenschapscommissie de voorbije 
decennia geen eigen, derde subsidiesysteem van kinderopvang heeft uitgebouwd. De 
Franse Gemeenschap en de Vlaamse Gemeenschap staan, elk voor zich, in voor de 
subsidiëring van een ruim aanbod.
De Vlaamse Gemeenschap is bevoegd voor unicommunautaire instellingen die 
Nederlandstalig georganiseerd zijn (wat blijkt uit statuten, taal 
bestuursvergaderingen, taal interne communicatie, taal arbeidsreglement,…). Op 
basis van bepaling van de taalwet vallen hier ook Nederlandstalige initiatieven   van 
gemeentebesturen onder.
De Franse Gemeenschap is bevoegd voor unicommunautaire instellingen die 
Franstalig georganiseerd zijn. 
De GGC is bevoegd voor bicommunautaire instellingen (die niet onder beide vorige 
categorieën vallen).
Kinderopvang is, zeker voor kwetsbare of anderstalige gezinnen, belangrijk als 
voorbereiding op (kleuter)onderwijs, dat in Brussel Franstalig of Nederlandstalig is 
georganiseerd. Het is ook vanuit dat perspectief -  kinderopvang als “voorschoolse 
voorzieningen” – dat de meeste Nederlandstalige kinderdagverblijven in Brussel 50 
jaar geleden zijn ontstaan. Een uitbouw van een sterke Nederlandstalige 
kinderopvang vormde de basis voor het succes van het Nederlandstalig onderwijs. 
Ook de voorbije jaren heeft de Vlaamse Gemeenschap fors geïnvesteerd in 
kinderopvang. Op dit moment loopt een oproep voor 400 bijkomende plaatsen met 
subsidie voor inkomenstarief.
De Gemeenschappelijke Gemeenschapscommissie heeft wel de nodige initiatieven 
genomen om de vergunningsplicht voor kinderopvang in Brussel juridisch sluitend te 
maken.
2. Het valt niet meteen in te zien wat de meerwaarde zou zijn van een derde 
subsidiesysteem, naast ONE en Opgroeien.
Een derde systeem zou de opvangpuzzel voor gezinnen ondoorzichtiger maken. Het 
zou voor de Gemeenschappelijke Gemeenschapscommissie bovendien niet evident 
zijn om in de praktijk een tweetalige werking te garanderen, zoals blijkt uit andere 
sectoren (ziekenhuizen, rusthuizen…). Een “derde systeem” zou, gelet een moment 
van grote krappe op de arbeidsmarkt (kinderbegeleider is een knelpuntberoep), in 
concurrentie treden met de Nederlandstalige kinderopvang. Ten slotte stelt zich de 
vraag of de Brusselse overheden geen andere budgettaire prioriteiten hebben.
3. We zijn niet op de hoogte van overleg tussen de Brusselse ministers Alain Maron en 
Elke Van den Brandt, de bevoegde collegeleden van de Gemeenschappelijke 
Gemeenschapscommissie, en de Vlaamse minister en/of de minister in de Franse 
Gemeenschapsregering. We verwachten dan ook dat minister Maron spoedig een  
vraag tot overleg zal stellen . 
4. Wij blijven zoals gezegd verder inzetten op uitbreiding van het aanbod in Brussel, 
zodat Brusselse Vlamingen daar terecht kunnen. We volgen de evoluties hierrond 
verder op en bekijken nog welke verdere acties al dan niet moeten genomen worden.
