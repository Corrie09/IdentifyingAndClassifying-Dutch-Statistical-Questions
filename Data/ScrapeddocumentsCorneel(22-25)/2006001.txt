title: Wondelgembrug Gent - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2006001
thema link: https://www.vlaamsparlement.be/parlementaire-documenten/schriftelijke-vragen/1765858
SCHRIFTELIJKE VRAAG
nr. 44
van STEPHANIE D'HOSE
datum: 2 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Wondelgembrug Gent  -  Verkeersveiligheid
Ik wil de aandacht vestigen op de dringende vervanging en opwaardering van de 
Wondelgembrug in Gent. Deze beweegbare brug, gebouwd in 1981, verbindt belangrijke 
wegen en dichtbevolkte wijken zoals het Rabot en de Bloemekenswijk. Met de naderende 
50-jarige levensduur en veranderingen in de verkeersintensiteit en stadsontwikkeling, is 
een structurele aanpak noodzakelijk. De brug mist fietspaden en heeft smalle voetpaden, 
wat de veiligheid en bereikbaarheid belemmert. 
Recente verkeersongevallen en problemen met de uitrukcapaciteit van de brandweer en 
doorstroming van het openbaar vervoer benadrukken de urgente behoefte aan 
verbeteringen. 
Ik roep op tot concrete maatregelen om deze problemen aan te pakken en de 
levenskwaliteit van de bewoners te waarborgen. 
1. Erkent de minister de nood aan een dringende vervanging en opwaardering van de 
Wondelgembrug en welke maatregelen zal/kan zij daartoe nemen?
2. Zal naar aanleiding van het zwaar verkeersongeval deze zomer een MIA-scan 
uitgevoerd worden (MIA: Mobiliteit innovatief Aanpakken)? Tegen wanneer kunnen 
desgevallend concrete aanbevelingen opgevolgd worden met het oog op 
verkeersveiligheid?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 44 van 2 oktober 2023
van STEPHANIE Dâ€™HOSE
1. Ik heb een gelijkaardige vraag van de stad Gent ontvangen en mijn administraties de 
opdracht gegeven om de verbetering van de verkeerssituatie op en rond de 
Wondelgemstraatbrug te onderzoeken. 
In eerste instantie zal op zo kort mogelijke termijn gezocht worden naar de meest 
aangewezen maatregelen en hoe een herbouw van de brug hieraan zou kunnen 
bijdragen.
2. De MIA Quick Scan is ondertussen reeds opgestart. Een delegatie van een aantal 
bewoners werd begin oktober 2023 ontvangen op mijn kabinet. Ondertussen gingen 
reeds een aantal voorbereidende plaatsbezoeken door, zowel in aanwezigheid van lokale 
bewoners als met een onafhankelijk verkeersveiligheidsexpert. In november wordt een 
overkoepelend overleg met een twintigtal betrokkenen in de buurt georganiseerd om te 
bepalen welke maatregelen op korte termijn nuttig en haalbaar zijn, en om hiervoor een 
eerste plan van aanpak uit te werken. 
