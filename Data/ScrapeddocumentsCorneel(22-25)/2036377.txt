title: Werkstraffen - Definitieve cijfers 2023
thema: Justitie en Handhaving
pdf link: https://docs.vlaamsparlement.be/pfile?id=2036377
thema link: https://www.vlaamsparlement.be/parlementaire-documenten/schriftelijke-vragen/1792074
SCHRIFTELIJKE VRAAG
nr. 218
van MAAIKE DE VREESE
datum: 8 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Werkstraffen  -  Definitieve cijfers 2023
Sinds de zesde staatshervorming is Vlaanderen bevoegd voor de uitvoering van de 
werkstraffen. Met die werkstraffen heeft de Vlaamse overheid een belangrijk middel in 
handen om een veroordeelde te re-integreren. Wie een werkstraf krijgt, moet arbeid 
verrichten op de aangeduide prestatieplaats, zoals een overheidsdienst of vzw. De minister 
heeft sterk ingezet op extra prestatieplaatsen in deze legislatuur; zo zijn er in de periode 
2020-2021 1900 plaatsen bijgekomen. 
De minister gaf in een vorig antwoord aan dat ze een duidelijk kansenbeleid heeft 
ontwikkeld voor de werkstraffen. Op die manier wordt een uniforme aanpak gehanteerd 
over alle justitiehuizen heen. Aangezien het de probatiecommissie is die beslist over het 
slagen van een werkstraf, ging de minister ook met de commissie in overleg om het 
kansenbeleid te verstrengen.
In antwoord op mijn schriftelijke vraag nr. 868 van 15 juni 2023 gaf de minister de 
voorlopige cijfers van 2023. Graag vraag ik via volgende vragen de definitieve cijfers op 
van 2023:
1. Kan de minister de actuele stand van zaken toelichten van de werkstraffen? Hoeveel 
werkstraffen werden er afgesloten in 2023? Kan de minister een overzicht geven van 
de huidige instroomcijfers? Hoe verhouden die cijfers zich tegenover vorige jaren?
a) Kan ze een opdeling geven per provincie, justitiehuis, leeftijdscategorie en het 
type feiten?
b) Kan ze een overzicht geven van het slaagpercentage van de werkstraffen?
2. Kan de minister toelichting geven over het huidige aantal prestatieplaatsen? Hoelang 
zijn die plaatsen nog beschikbaar? Hoeveel van die plaatsen worden verlengd? Welk 
budget wordt ervoor uitgetrokken? Zijn er per provincie voldoende prestatieplaatsen? 
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 218 van 8 januari 2024
van MAAIKE DE VREESE
Ik wil vooreerst meegeven dat er kleine correcties op onderstaande cijfers mogelijk zijn. 
Uw vraag dateert van begin januari terwijl we pas eind januari een volledig en correct zicht 
hebben op de cijfers van 2023. 
1. In 2023 hebben de justitiehuizen 5.436 nieuwe werkstraffen ontvangen. De instroom 
is op hetzelfde niveau gebleven als in 2022 (-62 dossiers). Het aantal nieuwe dossiers 
blijft dus zeer hoog, zeker in vergelijking met 2019 (+1.146 dossiers) en 2020 (+1.586 
dossiers). We kunnen dus concluderen dat de hoge instroom het nieuwe normaal is.  
De justitiehuizen sloten in datzelfde jaar maar liefst 6.076 dossiers af. Dit is een 
recordhoogte. In vergelijking met 2022 werden er 200 dossiers meer afgesloten, dit 
terwijl de instroom dezelfde is gebleven. In vergelijking met 2021 zijn er dit zelfs 1.828 
meer. Mijn investeringen in bijkomend personeel en een uitbreiding van het aanbod, 
maar ook de toepassing van een uniform kansenbeleid waarbij er kordater wordt 
opgetreden wanneer de werkstraf niet goed loopt, werpen dus duidelijk hun vruchten 
af. 
a) In onderstaande tabel kan u een opdeling terugvinden van de nieuwe en afgesloten 
dossiers per provincie en justitiehuis voor 2023. 
 Nieuw Afgesloten
Antwerpen 1848 1980
Justitiehuis Antwerpen 1228 1295
Justitiehuis Mechelen 275 294
Justitiehuis Turnhout 345 391
Brussel-Leuven 1305 1629
Justitiehuis Brussel 1002 1176
Justitiehuis Leuven 303 453
Limburg 670 694
Justitiehuis Hasselt 300 289
Justitiehuis Tongeren 370 405
Oost-Vlaanderen 1003 1145
Justitiehuis 
Dendermonde 508 556
Justitiehuis Gent 372 502
Justitiehuis Oudenaarde 123 87
West-Vlaanderen 610 628
Justitiehuis Brugge 260 233
Justitiehuis Ieper 63 67
Justitiehuis Kortrijk 238 279
Justitiehuis Veurne 49 49
Eindtotaal 5436 6076
Wat betreft de leeftijdscategorie van de werkgestraften is de leeftijdscategorie 18 
tot 24 jaar, net zoals voorgaande jaren, het meest vertegenwoordigd (41%). 
Sommige werkgestraften kregen meerdere werkstraffen; het gaat over 5.705 
werkgestraften voor 6.076 afgesloten dossiers. 
Leeftijdscategorie  
16 - 17 193
18 - 24 2335
25 - 34 1570
35 - 44 942
45 - 54 479
55 - 64 175
>= 65 32
Eindtotaal 5705
Inzake de verdeling van de afgesloten dossiers volgens delicttype zien we dat 
traditioneel de volgende drie categorieën het meest vertegenwoordigd zijn: 
verkeersovertredingen (48%), gevolgd door eigendomsdelicten (17%) en 
vervolgens drugsdelicten (14%). 
Delictcategorie  
Ander misdrijf 251
Delict in familiale context 12
Delict tegen personen 773
Drugsdelict 876
Eigendomsdelict 1026
Openbare orde 649
Terrorisme 3
Verkeersovertreding 2904
Zedendelict - algemeen 7
Zedendelict tegen 
minderjarigen 2
Onbekend 1
Eindtotaal 6076
b) In 72,2% van de afgesloten dossiers, of bijna 3 dossiers op 4, werd de werkstraf 
volledig uitgevoerd.
2. Voor het huidige aantal prestatieplaatsen verwijs ik naar mijn antwoord op de 
schriftelijke vraag nr. 353 van 13 januari 2023 van mevrouw Katrien Schryvers. Uit 
dat antwoord mag blijken dat we in elke provincie over een voldoende ruim aanbod 
aan prestatieplaatsen beschikken. 
Zoals ik in voorgaande antwoorden heb aangegeven, is het aantal prestatieplaatsen 
de afgelopen jaren vrijwel stabiel gebleven. Zo werken we met ongeveer 2.000 
organisaties samen, goed voor ongeveer 3.000 plaatsen. 
Ik gaf in mijn antwoord op uw schriftelijke vraag nr. 868 aan dat de extra plaatsen die 
ik heb gecreëerd zich voornamelijk in het gesubsidieerde aanbod bevinden. De meeste 
projecten lopen nog tot eind 2024 en zal ik blijven monitoren. Daarnaast heb ik ook 
enkele projecten die in de tweede helft van 2023 of begin 2024 afliepen opnieuw 
verlengd. De instroom van nieuwe dossiers blijft immers hoog. Zo zullen de mobiele 
werkvloerprojecten nog tot september 2025 worden gesubsidieerd. Ook de 
samenwerking met het mobiel werkvloerproject van de Openbare Vlaamse 
Afvalstoffenmaatschappij (OVAM), waarbij in groep zwerfvuil wordt opgeruimd, werd 
tot eind augustus 2024 verlengd. Ten slotte verlengde ik ook nog een werkvloerproject 
van Natuurpunt in de regio Leuven tot eind 2024. Voor de verlenging van deze 
projecten werd een budget van 1.070.500 euro voorzien. 
Ik wil ook blijven herhalen dat de federale middelen die we kunnen inzetten 
ontoereikend zijn om een voldoende gedifferentieerd aanbod aan prestatieplaatsen 
voorhanden te hebben en ik dus genoodzaakt ben om bijkomend in subsidiëring van 
prestatieplaatsen te voorzien.
