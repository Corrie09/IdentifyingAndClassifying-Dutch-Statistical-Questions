title: Onderwijsstatistieken - Leerling-leerkrachtratio
thema: Onderwijs en Vorming
pdf link: https://docs.vlaamsparlement.be/pfile?id=2033622
thema link: https://www.vlaamsparlement.be/parlementaire-documenten/schriftelijke-vragen/1796037
SCHRIFTELIJKE VRAAG
nr. 260
van ELS AMPE
datum: 18 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Onderwijsstatistieken  -  Leerling-leerkrachtratio
De leerling-leerkrachtratio, het aantal leerlingen per voltijds onderwijzend personeelslid, 
lag in het schooljaar 2020-2021 (laatste cijfers) in het secundair onderwijs op 9. Die 
leerling-leerkrachtratio lag hoger in het kleuter- en lager onderwijs (respectievelijk 13 en 
12) en in het hoger onderwijs (20).
1. Op hoeveel lag het aantal leerlingen per voltijds equivalent (vte) bezoldigd 
onderwijzend personeelslid in de schooljaren 2021-2022 en 2022-2023? Graag de 
leerling-leerkrachtratio per onderwijsniveau:
a) kleuteronderwijs;
b) lager onderwijs;
c) secundair onderwijs;
d) hoger onderwijs.
2. Lag de Vlaamse leerling-leerkrachtratio in de schooljaren 2021-2022 en 2022-2023 
hoger of lager in vergelijking met onze buurlanden en het Europees gemiddelde? Graag 
een vergelijking per onderwijsniveau:
a) kleuteronderwijs;
b) lager onderwijs;
c) secundair onderwijs;
d) hoger onderwijs.
3. Het onderwijs telde in juni vorig jaar 208.000 personeelsleden. 
Hoeveel daarvan waren leerkrachten? Graag een overzicht per onderwijsniveau:
a) kleuteronderwijs;
b) lager onderwijs;
c) secundair onderwijs;
d) hoger onderwijs.
4. Hoeveel voltijdse equivalenten telt het Vlaams Ministerie van Onderwijs en Vorming? 
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 260 van 18 januari 2024
van ELS AMPE
1-2.Wij hebben op dit moment nog geen cijfers rond de leerling-leerkrachtratio’s 
beschikbaar voor de schooljaren 2021-2022 en 2022-2023. Bij de berekening van deze 
indicatoren baseren we ons nl. op de hiervoor internationaal afgesproken definities. 
We zijn dus afhankelijk van de internationale processen van aanlevering en validatie 
en dienen ook rekening te houden met de afspraken met Statistiek Vlaanderen 
aangaande de bekendmaking van Vlaamse Openbare Statistieken.
3. Mijn onderwijsadministratie telde 208.000 betalingseenheden in juni 2023. Deze cijfers 
slaan op outputgegevens van het salarissysteem van AGODI. Het gaat over het aantal 
unieke personen dat in een bepaalde maand een bepaalde looncomponent (loon, 
uitgestelde bezoldiging, wachtgeld, internetvergoeding…) ontvangt. 
Betalingseenheden zijn een ander soort telling van het aantal personeelsleden dan wat 
gebruikt wordt om de ratio leerlingen-personeelsleden te berekenen.
Betalingseenheden zijn niet gekoppeld aan een onderwijsniveau en laten deze 
vergelijking niet toe.
Ik verwijs de Vlaamse volksvertegenwoordiger daarom graag naar het statistisch 
jaarboek van het Vlaams onderwijs dat gevalideerde gegevens bevat m.b.t. het aantal 
personeelsleden in de maand januari 2023. De tabellen laten toe om eenvoudig 
berekeningen te verrichten. De Vlaamse volksvertegenwoordiger kan de laatste 
gegevens via deze link raadplegen. Ook in het jaarverslag van AGODI kan zij 
interessante informatie terugvinden https://publicaties.vlaanderen.be/view-
file/62319. 
4. Het antwoord op de vraag wordt gevormd door de som van de voltijdse equivalenten 
van de personeelsleden van AGODI, AHVOKOS, DOV en de Onderwijsinspectie waarbij 
we alle statuten hebben meegenomen. We telden de personeelsleden telkens op 31/12 
van het betreffende jaar. 
2021: 1.079,96
2022: 1.079,07
2023: 1.100,51
