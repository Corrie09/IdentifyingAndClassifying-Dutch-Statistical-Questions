title: Religieus erfgoed - Restauratiedossiers
thema: Cultuur
Onroerend erfgoed
pdf link: https://docs.vlaamsparlement.be/pfile?id=2051313
thema link: https://www.vlaamsparlement.be/parlementaire-documenten/schriftelijke-vragen/1808766
SCHRIFTELIJKE VRAAG
nr. 166
van FILIP BRUSSELMANS
datum: 1 maart 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Religieus erfgoed  -  Restauratiedossiers
Beschermde religieuze gebouwen en specifiek kerken, kapellen en pastorijen, vormen een 
substantieel deel van het bouwkundig en historisch erfgoed in Vlaanderen. 
Restauratiedossiers voor dat erfgoed zijn vaak een werk van lange adem en soms complex. 
Het duurt vaak meerdere jaren voor een restauratiedossier wordt gefinaliseerd, enerzijds 
omdat aan alle administratieve voorwaarden moet zijn voldaan en anderzijds omdat de 
inhoudelijke voorbereiding van een dergelijk dossier ingewikkeld is. Kerkfabriek en 
gemeentebestuur moeten overeenstemming bereiken om het restauratieproject aan te 
vatten, een ontwerper moet worden aangewezen die op zijn beurt een dossier moet 
opstellen dat aan alle wettelijke voorwaarden moet voldoen. 
Bovendien was er, zeker in het verleden, sprake van lang aanslepende dossiers en grote 
vertragingen bij het uitbetalen van restauratiepremies en was er soms zelfs sprake van 
een wachtlijst. 
1. Kan de minister - opgesplitst per jaar - van 2019 tot 2023 een overzicht bezorgen van 
het aantal restauratiedossiers religieus erfgoed dat werd ingediend? Hoeveel werden 
er goedgekeurd, welke werden elk jaar uitbetaald en voor welke bedragen? 
2. Is er nog altijd sprake van een wachtlijst? In hoeveel restauratiedossiers was er tijdens 
deze legislatuur sprake van een vertraging in de uitbetaling? Wat was de oorzaak van 
die vertragingen? 
3. Hoe evalueert de minister die cijfers?
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 166 van 1 maart 2024
van FILIP BRUSSELMANS
Het Departement Cultuur, Jeugd en Media kende in het verleden investeringssubsidies 
voor infrastructuur toe voor religieus erfgoed met specifiek een culturele werking of 
jeugdwerking als invulling. Dit is echter een beperkte lijst:
-Circusplaneet te Gent 
-Predikherenkerk te Mechelen
-Vai te Antwerpen
-Vesalius te Leuven
Specifieke restauratiepremies voor religieus erfgoed en daarbij horende wachtlijsten 
vallen onder de bevoegdheid van mijn collega bevoegd voor onroerend erfgoed, minister 
Diependaele.  
