title: Boerenakkoord en ontbrekende Bos-IHD's - Rapport INBO
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2053011
thema link: https://www.vlaamsparlement.be/parlementaire-documenten/schriftelijke-vragen/1806714
SCHRIFTELIJKE VRAAG
nr. 384
van MIEKE SCHAUVLIEGE
datum: 27 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Boerenakkoord en ontbrekende Bos-IHD’s  -  Rapport INBO
Ik verwijs naar mijn schriftelijke vraag nr. 537 van 7 maart 2023 over bosdoelen buiten 
speciale beschermingszones (SBZ). Er is tot op heden nog een openstaande taakstelling 
van 22.477 hectare IHD-bosdoelen (IHD: instandhoudingsdoelstelling). Zie daarvoor de 
Bisnota bij de ontwerpbesluiten van de Vlaamse Regering tot aanwijzing van de speciale 
beschermingszones in het kader van de Habitatrichtlijn en tot vaststelling van de 
bijbehorende instandhoudingsdoelstellingen en prioriteiten in het kader van de Vogel- en 
Habitatrichtlijn (S-IHD-besluiten). Die beloofde taakstelling is ondertussen 10 jaar oud (23 
april 2014), maar nog altijd niet ingelost.
Terwijl er een akkoord is tussen boerenorganisaties en de Vlaamse overheid over het feit 
dat de Vlaamse overheid minstens tot 1 oktober 2024 (maar waarschijnlijk veel langer) 
geen gronden gelegen in agrarisch gebied kan aankopen, blijft het wachten op het 
aanduiden van de openstaande taakstelling van 22.477 hectare IHD-bosdoelen.
Er werd door het Instituut voor Natuur- en Bosonderzoek (INBO) een scenario-rapport 
opgemaakt met verkennende scenario’s en berekeningen voor de aanduiding van de 
ontbrekende doelen. Maar dat rapport is tot op heden niet gepubliceerd.
Het is dus niet duidelijk of deze Vlaamse Regering nog het engagement heeft om die 
ontbrekende taakstelling te realiseren en hoe ze dat wil doen.
In de nota over het overleg tussen de Vlaamse Regering met landbouworganisaties van 
donderdag 15 februari 2024 lees ik:
“De VR zal een werkgroep oprichten met deelname van de sectoren en stakeholders 
(landbouw/natuur/recreatie/industrie/wonen), geleid door (een) procesbegeleider(s) die 
aangeduid worden door de VR op voordracht van ministers Demir en Brouns en bij aanvang 
voorgezeten door de minister-president, dit met het oog op het verder objectiveren van 
het (zonevreemd) landgebruik en het formuleren van een eerste rapport tegen 1 juli 2024 
over hoe we naar de toekomst toe omgaan met de evoluties van het landgebruik en hoe 
we de bestemming en het gebruik maximaal in overeenstemming brengen met de beoogde 
taakstellingen van het RSV. In deze oefening wordt ook de regeling rond zonevreemde 
functiewijzigingen besproken met oog op een gedragen voorstel aan de VR. De actoren 
rond de tafel maken bij aanvang gezamenlijke afspraken over het aankoopbeleid tijdens 
de voortgang van de werkzaamheden. Inzake aankopen door de overheid worden de 
bevoegde ministers daarbij betrokken.”
In het licht van het recente boerenakkoord lijkt het logisch dat het INBO-rapport 
beschikbaar gesteld wordt. Een akkoord over de uitvoering van de taakstelling rond natuur 
en bos lijkt immers een integraal onderdeel van het boerenakkoord. 
Kan de minister het INBO-rapport overmaken?  
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 384 van 27 februari 2024
van MIEKE SCHAUVLIEGE
Het Instituut voor Natuur- en Bosonderzoek (INBO) heeft geen rapport opgemaakt met 
verkennende scenario’s en berekeningen voor de aanduiding van de ontbrekende 
bosdoelen. 
Wel heeft het INBO input gegeven op een interne oefening die door het Agentschap voor 
Natuur en Bos (ANB) wordt gecoördineerd. Het INBO heeft de methodiek mee bepaald, 
basislagen aangeleverd (o.a. biologische waarderingskaart), en haar expertadvies gegeven 
op de resultaten van de oefening van het ANB.
