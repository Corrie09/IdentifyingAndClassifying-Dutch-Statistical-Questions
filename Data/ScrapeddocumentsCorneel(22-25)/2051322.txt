title: Station Tienen - Handhavingstraject
thema: Onroerend erfgoed
pdf link: https://docs.vlaamsparlement.be/pfile?id=2051322
thema link: https://www.vlaamsparlement.be/parlementaire-documenten/schriftelijke-vragen/1808074
SCHRIFTELIJKE VRAAG
nr. 206
van KATRIEN PARTYKA
datum: 29 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Station Tienen  -  Handhavingstraject
Het station van Tienen is het oudste stationsgebouw in België en ligt tevens op de oudste 
spoorlijn (lijn 36), die de vroege industrialisering van Tienen mogelijk maakte. In de meer 
recente geschiedenis is het station van Tienen een druk pendelstation met een 4000-tal 
pendelaars per weekdag. Het is een druk knooppunt in de regio waar mensen gebruik van 
maken om school te lopen, te werken of voor andere functionele of recreatieve 
verplaatsingen. Daarnaast is het ook een van de toegangspoorten tot de stad.
Het station van Tienen, dat beschermd is door een ministerieel besluit van 19 juni 2013, 
ligt er al geruime tijd verloederd bij. Dat is een groot ongenoegen bij veel reizigers, 
toeristen en Tienenaars. De NMBS heeft al meermaals aangegeven dat het stationsgebouw 
zal worden gerenoveerd, maar dat werd tot op heden steeds uitgesteld. 
In het antwoord van de minister op de vragen om uitleg van collega’s De Vreese en 
Lambrecht over de sluiting van de historische wachtzaal van het NMBS-station van Brugge, 
meldde hij dat er door Vlaanderen al een handhavingstraject werd opgestart voor de 
verwaarlozing en het gebrekkige onderhoud van het station in Tienen.
1. Sinds wanneer loopt het handhavingstraject voor het station in Tienen?
2. Wat houdt dat handhavingstraject precies in? Welke maatregelen dient de NMBS te 
nemen?
3. Is er met de NMBS al overleg gepleegd? Zo ja, welke conclusies zijn daaruit gekomen? 
Zo niet, is er op korte termijn een overleg gepland?
4. Wat zijn de volgende stappen die in het handhavingstraject gezet worden?
5. Is er een datum voorgesteld waartegen de minister wil dat het stationsgebouw van 
Tienen wordt aangepakt?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 206 van 29 februari 2024
van KATRIEN PARTYKA
1. Het handhavingstraject voor het station in Tienen startte met de eerste aanmaning die 
het agentschap Onroerend Erfgoed stuurde op 20 oktober 2022.
2. De aan de NMBS opgelegde maatregelen in de eerste aanmaning werden opgedeeld:
- maatregelen die vervolgschade moeten voorkomen, zoals onder meer het 
bestrijden van zwammen, stabiliteits-technische werken en het schilderen van 
plinten;
- maatregelen in functie van het esthetisch en bouwfysisch herstel, zoals onder meer 
het verwijderen of herplaatsen van technische installaties en het herstel van het 
schrijnwerk in de dichtgetimmerde openingen.
3. Na de eerste aanmaning had de administratie een overleg met de NMBS over de 
maatregelen die vervolgschade moeten voorkomen. De NMBS voerde deze gedeeltelijk 
uit. Aangezien er nog resterende werken waren om uit te voeren, heeft het agentschap 
een tweede aanmaning gestuurd op 14 september 2023. Hierover nam de NMBS geen 
contact meer op. Wel legde de NMBS plannen voor de inrichting van een deel van de 
noord-westvleugel ter goedkeuring voor aan de administratie. 
Aangezien niet alle noodzakelijke werken binnen de gestelde termijn zijn uitgevoerd, 
heeft het agentschap Onroerend Erfgoed het dossier bezorgd aan de afdeling 
Handhaving van het Departement Omgeving voor eventuele bestuurlijke of 
gerechtelijke vervolging. 
4. De eerstvolgende stap is nu de formele vaststelling via een proces-verbaal door de 
erfgoedinspecteur van de afdeling Handhaving. 
5. De uiterste termijn voor de uitvoering van de maatregelen was in de tweede aanmaning 
vastgelegd op eind februari 2024. Nu wordt het handhavingstraject verdergezet door 
de afdeling Handhaving van het Departement Omgeving. Ik hoop dat het harde 
handhavingstraject snel tot resultaten leidt zodat het beschermde stationsgebouw in 
ere wordt hersteld. 
