title: De Lijn - Engagementsverklaring veiligheid openbaar vervoer
thema: Mobiliteit en Verkeer
pdf link: https://docs.vlaamsparlement.be/pfile?id=2049173
thema link: https://www.vlaamsparlement.be/parlementaire-documenten/schriftelijke-vragen/1809695
SCHRIFTELIJKE VRAAG
nr. 746
van BERT MAERTENS
datum: 6 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
De Lijn  -  Engagementsverklaring veiligheid openbaar vervoer
Op 1 maart 2024 ondertekenden vier partijen (de provincie West-Vlaanderen, De Lijn, 
Justitie en de geïntegreerde politie) een engagementsverklaring om zich in te zetten voor 
meer veiligheid op en rond het openbaar vervoer. De focus ligt daarbij op overleg en 
samenwerking, veiligheid, verkeer en opleiding. Dat engagement moet bijdragen tot 
kwaliteitsvoller, efficiënter en veiliger verkeer voor zowel de reiziger als voor het personeel 
van De Lijn. Dat kan alleen maar worden toegejuicht.
1. Welke van de partners initieerde deze samenwerking? 
2. Wat is de timing voor een dergelijke samenwerking in de andere provincies?
3. Is hiervoor extra budget uitgetrokken? Zo ja, van welke instanties komt dat extra 
budget?
4. Welke concrete acties worden vooropgesteld? Welke doelstellingen worden 
geformuleerd? Hoe en wanneer wordt dat geëvalueerd?
5. Zullen er hierdoor meer controles komen op en rond het openbaar vervoer?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr.746 van 6 maart 2024
van BERT MAERTENS 
1. In navolging van het protocol van 17 juli 2006, afgesloten tussen de federale Minister 
van Binnenlandse Zaken en de Vlaamse Minister voor Mobiliteit, Sociale Economie en 
Gelijke Kansen betreffende het project ‘Veilig op Weg in het openbaar vervoer’, werd 
een provinciale overeenkomst afgesloten op 8 januari 2007.
Deze samenwerkingsovereenkomsten waren aan actualisering toe. Dit werd specifiek 
opgenomen in mijn 10-punten actieplan. De Lijn contacteerde ondertussen alle 
provincies om samen te werken aan de actualisering. West-Vlaanderen was de eerste 
provincie waar deze engagementsverklaring afgewerkt werd.
2. De verschillende ontwerpen worden momenteel besproken. De Lijn wil alle 
engagementsverklaringen getekend hebben tegen eind juni 2024.
3. Er is geen extra budget nodig in kader van de samenwerking, het overleg en de 
informatie-uitwisseling.
4. Er worden concrete afspraken gemaakt over:
- overleg en samenwerking, o.m. delen van informatie over agressie en overlast, 
voorafgaand overleg naar aanleiding van grote evenementen, opzetten van 
gecoördineerde acties met de politie, uitwerken van draaiboeken en best practices 
…;
- veiligheid, o.m. melden van incidenten, overmaken van camerabeelden, gratis 
vervoer voor politie, melden van verkeershinder, infosessies op de politieschool 
rond de problematiek van het openbaar vervoer …;
- verkeersveiligheid, o.m. doorgeven van informatie die impact kan hebben op een 
vlot en veilig verkeer, voorafgaand overleg bij werken aan tramlijnen, melden van 
ongevallen, preventief optreden bij foutparkeerders …;
- opleiding, o.m. ervaringsuitwisseling tussen politie en lijncontroleurs, infosessies 
over risicobeheersing, kennismaking met nieuwe types voertuigen …
Het doel van deze verklaring is om:
- bij te dragen tot een veilig en vlot verkeer;
- de veiligheid van zowel de reizigers als het personeel van De Lijn te verzekeren;
- de kwaliteit en de efficiëntie van de dienstverlening van het openbaar vervoer te 
verhogen;
- gezamenlijke acties te coördineren.
Het engagement wordt jaarlijks geëvalueerd. De timing van de evaluatie zal in 
samenspraak met de verschillende partners bepaald worden.
5. De Lijn voert nu reeds meerdere gecoördineerde acties uit met de lokale en/of 
federale politie. Het coördineren van gezamenlijke acties is daarenboven opgenomen 
in de doelstellingen.
