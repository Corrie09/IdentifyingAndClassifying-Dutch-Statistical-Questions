title: Kruising N368-N370 en stationsbrug Beernem - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2067276
thema link: https://www.vlaamsparlement.be/parlementaire-documenten/schriftelijke-vragen/1830159
SCHRIFTELIJKE VRAAG
nr. 24
van GIJS DEGRANDE
datum: 20 augustus 2024
aan LYDIA PEETERS
VICEMINISTER-PRESIDENT VAN DE VLAAMSE REGERING, VLAAMS MINISTER VAN MOBILITEIT, OPENBARE 
WERKEN, BINNENLANDS BESTUUR, BESTUURSZAKEN, INBURGERING EN GELIJKE KANSEN
Kruising N368-N370 en stationsbrug Beernem  -  Heraanleg
Via zijn schriftelijke vragen met nr. 230 van 11 december 2019, nr. 211 van 16 november 
2020, nr. 1216 van 20 mei 2021, nr. 484 van 22 december 2022, nr. 1052 van 27 maart 
2023 en nr. 215 van 16 november 2023 ondervroeg collega Bert Maertens de minister van 
Mobiliteit en Openbare Werken over de herinrichting van het stationskruispunt in Beernem 
(kruispunt N368-N370). De aanbesteding van dit project was gepland in 2022 maar in het 
ontwerp GIP 2024 bleek dit project verdwenen.
Uit het antwoord van de minister bleek toen dat de omgevingsvergunningsaanvraag nog 
niet kon worden ingediend. Dat was meteen ook de reden waarom het project niet werd 
opgenomen in het ontwerp GIP 2024. Verder bleek dat de mogelijkheden voor 
boscompensatie onderzocht werden en dat een procedure voor onteigeningen was 
opgestart. Parallel zou de administratie de voorbereidingen voor de opmaak van het 
aanbestedingsdossier opstarten. De raming voor het project was op dat moment 1.812.500 
euro.
Hierover de volgende opvolgingsvragen.
1. Wat is de stand van zaken in het dossier? Welke stappen (administratief, juridisch, 
procedureelâ€¦) werden er gezet sinds 16 november 2023? 
2. Wat is de effectieve startdatum van de werken? Welke fasering en planning zullen 
worden gehanteerd bij de aanpak van het kruispunt? Welke stappen moeten nog 
worden gezet voor de werken effectief aanvatten?
3. Wat is de meest actuele raming van het budget dat nodig is voor de realisatie van dat 
project? Wat is de inbreng van de gemeente Beernem bij de financiering van het 
project?
4. Wanneer vond het laatste overleg plaats met het gemeentebestuur van Beernem? 
Welke afspraken werden daarbij gemaakt?
5. Wat is de schade aan natuur en bos ten gevolge van dit dossier? Op welke manier zal 
er boscompensatie gebeuren? Hoeveel innemingen moeten daarvoor gebeuren? Wat 
is de stand van zaken van het onteigeningsdossier? Welk budget wordt daarvoor 
vrijgemaakt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr.  24 van 20 augustus 2024
van GIJS DEGRANDE
1-3.De omgevingsvergunning werd ingediend op 22 juli 2024. Momenteel werkt de 
administratie het ontwerp verder uit in detail om de aanbestedingsprocedure te 
kunnen opstarten. Het rooien van de bomen op het talud (rechtsafstrook naar N368) 
wordt dit najaar of begin volgend jaar gepland.
Voor de start van de eigenlijke werken aan het kruispunt N368/N370 wordt, 
afhankelijk van het verkrijgen van een omgevingsvergunning en oefening inzake GIP 
2025, uitgegaan van 2025. De uitvoeringsperiode wordt momenteel geschat op 180 
werkdagen en het budget wordt geraamd op 1.680.000 euro. 
 
4. Mijn administratie heeft regelmatig telefonisch contact met de ambtenaren van 
Beernem. De laatste bespreking met alle actoren over dit dossier dateert van 3 juli 
2024. Op deze vergadering werd het indienen van de omgevingsvergunning 
besproken.
5. Er moet een deel van de bomen gerooid worden op het talud naast de brug ten 
behoeve van een rechts afslagstrook naar de N368. Hiervoor werd een stuk grond van 
de gemeente Beernem kosteloos overgedragen aan de Vlaamse overheid. De 
administratie voor deze overdracht is lopende. De nodige boscompensatie werd nog 
niet bepaald.
