title: Vervoer personen met een handicap - Ontoereikend aanbod
thema: Mobiliteit en Verkeer
Welzijn en Gezin
pdf link: https://docs.vlaamsparlement.be/pfile?id=2064872
thema link: https://www.vlaamsparlement.be/parlementaire-documenten/schriftelijke-vragen/1825564
SCHRIFTELIJKE VRAAG
nr. 878
van YVES BUYSSE
datum: 2 mei 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Vervoer personen met een handicap  -  Ontoereikend aanbod 
Er zijn terecht heel wat initiatieven om personen met een handicap ook te laten genieten 
van evenementen, culturele voorstellingen, sportwedstrijden enzovoort. Toegankelijkheid 
verbeteren zodat personen met een handicap eraan kunnen deelnemen is één zaak, maar 
mensen met een handicap moeten ook nog ter plaatse geraken. Als ze het vervoer niet via 
iemand uit hun persoonlijk netwerk kunnen regelen, bestaan er als alternatief ook 
rolstoeltaxi’s. Maar het aanbod aan vrije plaatsen is dikwijls te weinig om aan de vraag 
tegemoet te komen.
1. Is dat probleem gekend door de minister?
2. Zo ja, werden concrete problemen en cijfers al in kaart gebracht?
3. Op welke manier en met welke middelen ondersteunt de minister de organisatie voor 
het vervoer van personen met een handicap?
4. Worden er initiatieven genomen om het aanbod te verhogen zodat personen met een 
handicap vlotter op hun bestemming geraken?
Deze vraag werd gesteld aan de ministers Hilde Crevits (348), Lydia Peeters (878)
LYDIA PEETERS
VLAAMS MINISTER VAN MOBILITEIT EN OPENBARE WERKEN
GECOÖRDINEERD ANTWOORD
op vraag nr. 878 van 2 mei 2024
van YVES BUYSSE
1. Al sinds 2014 wordt het aangepast vervoer (of het vervoer voor personen met een 
handicap of een beperkte mobiliteit) uitgevoerd door de Diensten Aangepast Vervoer 
in het kader van het decreet en het besluit tot compensatie van de 
openbaredienstverplichting tot het vervoer van personen met een handicap of een 
ernstig beperkte mobiliteit (verder ‘compensatiedecreet’ en ‘compensatiebesluit’ 
genoemd) en door de Mobiliteitscentrales Aangepast Vervoer in het kader van 5 
gesubsidieerde pilootprojecten (verder ‘subsidiebesluit’ genoemd). 
Daarnaast zijn er in diverse gemeenten de mindermobielcentrales, waarbij 
vrijwilligers kunnen instaan voor aangepast vervoer; bieden sommige steden en 
gemeenten taxicheques aan voor aangepast vervoer en kan er voor aangepast 
vervoer ook het persoonsvolgend budget aangewend worden om bijvoorbeeld een taxi 
te betalen.
Met betrekking tot dienstverlening in het kader van het compensatiedecreet blijkt dat 
inderdaad niet aan elke vraag voor een DAV-verplaatsing kan voldaan worden (zie 
ook deelvraag 2). 
Er zijn werkgroepen georganiseerd (waaraan ook het VAPH deelnam), waarbij er 
onder meer gewerkt werd rond het toekomstige flexplus. 
2. In 2022 werd er een bevraging bij de DAV’s gehouden. Uit deze bevraging blijkt dat 
10% van de gevraagde ritten geweigerd werd. De reden die het vaakst genoemd 
wordt om ritten te weigeren, is dat de vraag te groot is en er te weinig capaciteit is 
bij de DAV’s is. Indien een rit bij een DAV geweigerd wordt, kan de reiziger met een 
handicap of ernstig beperkte mobiliteit de MAV contacteren, in het kader van 
gegarandeerd vervoer. De MAV tracht dan een privévervoerder te vinden die de rit 
kan uitvoeren. Deze ritten worden gesubsidieerd door de Vlaamse overheid. 
Tijdens een overleg tussen medewerkers van het VAPH (5 maart en 25 april 
laatstleden) en medewerkers van de mobiliteitscentrales werd de 
vervoersproblematiek ook besproken en geanalyseerd. In 2022 hebben ca. 682 
budgethouders gebruik gemaakt van vervoerders aangesloten bij een 
mobiliteitscentrale, en dit voor een totaalbedrag van 1.036.379 euro. Uit het overleg 
bleek evenwel dat de mobiliteitscentrales niet aan alle vragen van personen met een 
handicap tegemoet komen, zoals hierboven aangegeven.
3. Ik voorzie een algemene website waar alle mogelijkheden van toegankelijk en 
aangepast vervoer samengebracht zijn: https://www.meermobiel.be/
Ik voorzie naast de compensatie in het kader van het compensatiedecreet eveneens 
een subsidie voor de vijf provinciale mobiliteitscentrales. In de tabel hieronder wordt 
een overzicht gegeven van de stijging van de bedragen die van 2019 tot 2023 
voorzien werden:
2019 2020 2021 2022 2023
Totaal 
compen-
satie DAV € 3.044.693,41  € 2.108.238,72  € 1.550.386,31  € 2.607.720,38  € 3.942.032,27 
Totaal 
subsidie 
MAV € 1.212.916,66  € 1.316.306,14  € 1.395.554,00  € 1.731.954,40  € 1.943.120,18 
Daarnaast wordt het vervoer van personen met een handicap vanuit het VAPH o.a. 
mogelijk gemaakt via de toekenning van PVB’s (PersoonsVolgend Budget - voor 
meerderjarigen) en PAB’s (Persoonlijk Assistentie Budget - voor minderjarigen). Wie 
een PVB of PAB heeft kan individuele overeenkomsten afsluiten voor vervoer. 
Daarnaast financiert het VAPH aanpassingen van auto’s van personen met een 
handicap.
4. In het kader van basisbereikbaarheid worden de nodige initiatieven genomen om het 
aangepast vervoer, het toekomstige flexplus-vervoer, te integreren in het 
totaalaanbod van openbaar vervoer. De huidige werking wordt verdergezet tot eind 
2026. De compensaties voor DAV en de subsidie voor MAV zijn gestegen van 4,25 
miljoen euro in 2019 naar 6 miljoen euro in 2023, ofwel een stijging met 41%.
Ook werden de mogelijkheden om vervoer te betalen met het PAB recent uitgebreid: 
er kunnen nu ook dienstverplaatsingen en vervoer vanuit een multifunctioneel 
centrum worden betaald. Het VAPH stelt een jaarlijkse aangroei van 3% van het 
aantal personen met een handicap vast. Mobiliteit is een cruciale factor om verder 
werk te maken van een inclusieve maatschappij.
