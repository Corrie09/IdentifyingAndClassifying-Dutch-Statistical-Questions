title: Soapserie Thuis - Uitbesteding aan Thuishuis
thema: Media
pdf link: https://docs.vlaamsparlement.be/pfile?id=2063838
thema link: https://www.vlaamsparlement.be/parlementaire-documenten/schriftelijke-vragen/1821408
SCHRIFTELIJKE VRAAG
nr. 102
van KATIA SEGERS
datum: 18 april 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Soapserie Thuis  -  Uitbesteding aan Thuishuis
De VRT besliste omwille van besparingen om voortaan fictiereeksen enkel nog extern te 
laten produceren. Daarom werd de uiterst populaire soapserie Thuis uitbesteed aan het 
Thuishuis, een extern productiehuis onderdeel van Eyeworks dat daarvoor specifiek is 
opgericht. Er was veel onzekerheid bij het personeel werkzaam bij Thuis over de overname, 
aangezien ze nieuwe contracten, nieuwe verloning en nieuwe voorwaarden zouden krijgen, 
aangezien ze plots in de privésector tewerkgesteld zouden worden.
1. Kan de minister een tijdlijn geven van hoe de overname van Thuis door het Thuishuis 
(Eyeworks) is verlopen?
2. Graag een overzicht van hoeveel mensen er van VRT naar het Thuishuis zijn 
overgegaan en hoeveel mensen er niet zijn overgedragen. Graag inclusief de 
freelancers en mensen met tijdelijke contracten. Graag daarbij een opsplitsing per soort 
contract.
3. Graag een verduidelijking van wat de voorwaarden zijn van de mensen die een contract 
hebben gekregen bij het Thuishuis en welk soort contract ze hebben gekregen.
4. Hebben de mensen die zijn overgestapt een verschil in verloning gezien op het vlak 
van hun bruto- en/of nettoloon? Zo ja, wat is het grootste verschil, het laagste verschil 
en het gemiddelde verschil van alle verloningen?
5. Zijn er momenteel nog betwistingen of juridische procedures die hangende zijn? Zo ja, 
hoeveel?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 102 van 18 april 2024
van KATIA SEGERS
1. Dit dossier is gekoppeld aan het transformatieplan. Dat plan bevatte een passage 
omtrent de rol van het interne productiehuis en er was voorzien dat fictie niet langer 
intern zou worden geproduceerd. In het verlengde van deze gewijzigde strategie paste 
de outsourcing van de productie Thuis. 
Nadat de directie haar plannen eind april 2022 had toegelicht aan de raad van bestuur 
is dit plan het voorwerp geweest van uitgebreid sociaal overleg. Nadat dit plan was 
goedgekeurd op sectorcomité XVIII, keurde ook de raad van bestuur in november 2022 
het transformatieplan, met inbegrip van de conclusietekst m.b.t. de 
overdracht/outsourcing van Thuis, goed. 
Eind december 2022 zijn de contractuele afspraken met de overnemer afgerond en is 
het personeel begin februari 2023 overgedragen. Sinds die datum is het personeel in 
dienst van het Thuishuis BV. 
2. VRT heeft een aantal criteria vooropgesteld aan de hand waarvan de bedrijfstak thuis 
is afgebakend. Alle personeelsleden die deel uitmaken van die bedrijfstak zijn 
overgedragen. Het gaat in totaal over een groep van 68 mensen. De lopende contracten 
van freelancers werden overgedragen aan de producent. Dit zijn o.m. personen uit de 
cast, schrijvers. Freelancers waar occasioneel mee samengewerkt werd, werden als 
preferentiële medewerkers aan de producent meegedeeld. 
3-4.De arbeidsovereenkomst die bestond met VRT is overgedragen aan het Thuishuis BV. 
Gezien hier sprake is van een overdracht vanuit een overheidscontext naar een private 
context dienden een aantal voorwaarden afgestemd te worden op de private context. 
Deze gelijkwaardige voorwaarden zijn in het kader van het sociaal overleg bepaald.  
5. Er lopen twee sociaalrechtelijke procedures aangespannen door twee ex-VRT-
medewerkers. 
