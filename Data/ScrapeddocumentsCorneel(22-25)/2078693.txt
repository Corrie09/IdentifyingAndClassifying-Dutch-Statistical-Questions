title: Sociale huurwoningen - Huurpremie voor kandidaat-huurders
thema: Armoedebeleid
Wonen
pdf link: https://docs.vlaamsparlement.be/pfile?id=2078693
thema link: https://www.vlaamsparlement.be/parlementaire-documenten/schriftelijke-vragen/1832402
SCHRIFTELIJKE VRAAG
nr. 3
van LOES VANDROMME
datum: 7 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Sociale huurwoningen  -  Huurpremie voor kandidaat-huurders
Private huurders met een laag inkomen die minstens vier jaar op de wachtlijst voor een 
sociale huurwoning staan, kunnen in aanmerking komen voor een maandelijkse 
huurpremie van Wonen in Vlaanderen.
1. Graag een overzicht van het aantal en het profiel van de kandidaat-huurders 
(alleenstaand, gezinshoofd enzovoort) bij sociale woonmaatschappijen van wie de 
maatschappij primaire verhuurder is en die een Vlaamse huurpremie ontvangen. Ik 
ontvang graag de actuele cijfers, onderverdeeld per sociale woonmaatschappij en ter 
vergelijking dezelfde cijfers voor de voorbije 5 jaar.
2. Wat is het gemiddelde bedrag van de huurpremie die die kandidaat-huurders 
ontvangen? En hoe lang ontvangen zij de huurpremie gemiddeld? Graag ook de actuele 
cijfers onderverdeeld per sociale woonmaatschappij en ter vergelijking dezelfde cijfers 
voor de voorbije 5 jaar.
3. Kandidaat-huurders die recht kunnen hebben op de huurpremie krijgen automatisch 
een formulier voor de aanvraag van de premie toegestuurd. Maar lang niet alle 
aanvraagformulieren worden ingevuld teruggestuurd. Graag een overzicht van het 
aantal aanvraagformulieren, onderverdeeld per sociale woonmaatschappij, dat 
verstuurd wordt en hoeveel formulieren ingevuld terugkeren. Ik kreeg graag de actuele 
cijfers daarvan en ter vergelijking dezelfde cijfers voor de voorbije 5 jaar.
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 3 van 7 oktober 2024
van LOES VANDROMME
1. In bijlage 1 hierbij vindt u een overzicht van het aantal kandidaat-huurders dat een 
huurpremie krijgt, ingedeeld volgens gezinsprofiel en per woonmaatschappij.
Het is niet mogelijk om hiervan een historiek te geven van de voorbije 5 jaar. Tot 2023 
waren kandidaat-huurders vaak ingeschreven bij verschillende sociale 
huisvestingsmaatschappijen (SHM’s). Er was dus geen sprake van unieke dossiers per 
SHM. Bovendien zijn alle SHM’s intussen met fusies en splitsingen herverdeeld tot 
unieke woonmaatschappijen (WM) per werkingsgebied. Het is dus niet mogelijk om een 
samenhangende historiek te geven, maar vanaf nu wordt dit wel eenvoudiger op te 
volgen.
2. In bijlage 2 hierbij vindt u een overzicht per woonmaatschappij van het gemiddeld 
bedrag per maand dat kandidaat-huurders tot hiertoe ontvingen in 2024. Om dezelfde 
reden als hoger is het niet mogelijk om hiervan een historiek te geven. Omwille van een 
migratie in 2022 van de toepassing waarin de huurpremie wordt beheerd is het voorlopig 
ook niet relevant om al de gemiddelde duurtijd van de lopende dossiers mee te geven. 
Dit gegeven is nog niet beschikbaar, maar er wordt aan gewerkt om dit wel beschikbaar 
te krijgen.
3. In bijlage 3 hierbij vindt u een overzicht per woonmaatschappij van het aantal 
uitgestuurde aanvraagformulieren in 2024. Het antwoord ‘ja’ geeft aan hoeveel hiervan 
al zijn teruggestuurd door de kandidaat-huurder. Het aantal ‘nee’ geeft aan hoeveel 
hiervan nog niet ingevuld zijn teruggestuurd naar het agentschap Wonen in Vlaanderen.
Het betreft invulformulieren verstuurd aan kandidaat-huurders in 2024, het aantal 
teruggestuurde invulformulieren zal dus nog oplopen. Ook in 2025 en de 
daaropvolgende jaren zullen er nog invulformulieren van 2024 teruggestuurd worden. 
Maar voor de voorbije jaren is het niet mogelijk om cijfers aan te leveren, om dezelfde 
reden als hoger.
BIJLAGEN
1.Overzicht van het aantal kandidaat-huurder met huurpremie per gezinsprofiel en per 
woonmaatschappij
2.Overzicht van de gemiddelde huurpremie per woonmaatschappij
3.Overzicht van het aantal uitgestuurde aanvraagformulieren per woonmaatschappij 
