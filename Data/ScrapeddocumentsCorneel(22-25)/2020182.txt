title: Fietspad N12 Westmalle - Sint-Antonius - Heraanleg
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2020182
thema link: https://www.vlaamsparlement.be/parlementaire-documenten/schriftelijke-vragen/1782704
SCHRIFTELIJKE VRAAG
nr. 290
van KATRIEN SCHRYVERS
datum: 28 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Fietspad N12 Westmalle - Sint-Antonius  -  Heraanleg
De gemeenten Malle en Zoersel zijn al jaren vragende partij voor de heraanleg van het 
fietspad langs de N12 (Antwerpsesteenweg) tussen het centrum van Westmalle en Sint-
Antonius. Onder meer voor de vele scholieren en personeelsleden van het AZ Sint-Jozef in 
Malle die dagelijks langs deze baan fietsen, zou dat een enorme verbetering zijn op het 
vlak van veiligheid.
Voor de aanleg van een nieuw fietspad zijn 216 grondverwervingen nodig, voornamelijk 
stroken uit voortuinen die langs de straat gelegen zijn. In antwoord op mijn meest recente 
schriftelijke vraag hierover (nr. 1468 van 19 juni 2023) verkreeg ik een stand van zaken. 
Zo waren er op 1 juni 2023 nog maar 95 aktes verleden en 5 akkoorden waarvoor de aktes 
nog verleden moesten worden.
De trage voortgang van de verwervingen hypothekeert een realisatie op korte termijn, hoe 
noodzakelijk ook. Recent nog voerden de gemeenten Malle en Zoersel samen met de 
Fietsersbond actie.
De rijbaan van de N12 tussen Sint-Antonius (Zoersel) en (West)Malle telt drie rijstroken. 
De middenstrook deed vroeger dienst als inhaalstrook, maar doorheen de jaren is dat 
beperkt. Nu doet de strook op vele plaatsen vooral dienst als afslagstrook. Er zijn dan ook 
al voorstellen geweest om de rijbaan herin te richten en, door de rijstroken in beide 
richtingen dichter naar elkaar te brengen, de ruimte die de middenstrook thans biedt, aan 
te wenden voor de creatie van veiligere fietspaden langs weerszijden van de weg.
1. Hoeveel akkoorden werden er op 30 november 2023 in totaal al bereikt? Voor hoeveel 
daarvan werd de akte al verleden?
2. Welke bedragen staan daartegenover?
3. Welke bedragen zijn er de volgende periode nog gereserveerd voor de verwerving van 
de noodzakelijke gronden?
4. In hoeverre is het mogelijk om de middenstrook te versmallen en de ruimte die 
daardoor vrijkomt op de rijweg aan te wenden voor het creëren van veiligere 
fietspaden langs weerszijden van de weg? Wat zijn de eventuele drempels daarvoor?
5. Indien deze mogelijkheid te overwegen is, zal de minister daartoe actie ondernemen? 
Op welke termijn zou daar werk van gemaakt kunnen worden?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 290 van 28 november 2023
van KATRIEN SCHRYVERS
1. Er zijn 98 aktes verleden en er zijn drie akkoorden waarvoor de aktes nog verleden 
moeten worden.
2. In totaal is er 3.702.350 euro uitbetaald aan aktes.
3. In het goedgekeurde GIP van 2024 is momenteel 2.5 miljoen euro opgenomen. 
4. Het Agentschap Wegen en Verkeer (AWV) heeft begin december 2023 nog een 
verkeersveiligheidsinspectie uitgevoerd om te bekijken welke quick-wins er mogelijk 
zijn in afwachting van de realisatie van het grotere investeringsproject. Een van de 
aanbevelingen is ook het herverdelen van de beschikbare verharde oppervlakte waar 
dat kan. 
Gemiddeld is er 11 meter verharde breedte beschikbaar over het traject. Voor een 
inrichting conform de geldende richtlijnen is er 13.4 meter nodig. Daarom overweegt 
het AWV om op enkele richtlijnen af te wijken en zowel een afwijkende schuwafstand 
(1 m i.p.v. 1.5 m) als een afwijkende fietspadbreedte (1.3 m i.p.v. 2 m) te overwegen 
om de herverdeling mogelijk te maken. 
Een tweede moeilijkheid bestaat uit het feit dat er tussen de betonnen kantstrook (= 
fietspad) en de rijbaan nog een te hoog niveauverschil zit om de veiligheid te kunnen 
waarborgen voor een verbreding van het fietspad. Dit niveauverschil zal moeten 
weggewerkt worden. 
Andere aspecten die mee in overweging moeten genomen worden, zijn de vele 
zijstraten waar vandaag afslagstroken voor zijn voorzien. Door de afslagstroken te 
supprimeren, zal dit de doorstroming verslechteren, waarbij ook het openbaar vervoer 
geïmpacteerd wordt. De kans bestaat dan dat doorgaand verkeer alsnog de wachtende 
voertuigen langs rechts zal proberen in te halen, waarbij men op het fietspad 
terechtkomt. Ook hier zullen aan elke zijstraat maatregelen genomen moeten worden 
om dit zoveel mogelijk te vermijden.
Ook is dit stuk N12 een belangrijke aanrijroute voor de hulpdiensten van het hospitaal 
AZ Voorkempen. Waar zij vandaag quasi geen oponthoud ervaren, zou dit bij een 
herverdeling van de rijbaan wel een impact kunnen hebben. 
De aanbevelingen vanuit de verkeersveiligheidsinspectie geven echter wel voorrang 
aan de veiligheid van de fietsers ten koste van de huidige nadelen. 
In elk geval moeten deze mogelijke pistes nog verder onderzocht worden naar 
technische en financiële haalbaarheid. Dat onderzoek loopt momenteel nog en daarom 
kan ik hier nog geen engagementen voor noemen. Het is evenwel prioriteit om deze 
situatie zo snel mogelijk veilig te maken voor de fietsers.
5. Zie ook punt 4.
Het rapport van de verkeersveiligheidsinspectie zal gedeeld worden met de gemeenten 
Malle en Zoersel. De aanbevelingen uit het rapport zullen in een ruimer kader van een 
Provinciale Commissie Verkeersveiligheid besproken worden.
