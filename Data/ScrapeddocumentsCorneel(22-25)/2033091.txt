title: Perenteelt - Kansen voor export
thema: Landbouw
Visserij
pdf link: https://docs.vlaamsparlement.be/pfile?id=2033091
thema link: https://www.vlaamsparlement.be/parlementaire-documenten/schriftelijke-vragen/1794947
SCHRIFTELIJKE VRAAG
nr. 196
van EMMILY TALPE
datum: 17 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Perenteelt  -  Kansen voor export
Tijdens de jaarvergadering van het vakblad Fruit werd op 8 december 2023 een discussie 
gewijd aan de exportkansen voor de Belgische perenteelt naar aanleiding van de 
problemen die de perentelers in Italië ervaren. In Italië is het perenareaal gedaald van 
37.000 naar 27.000 hectare. De perenproductie daalde tussen 2011 en 2023 van 920.000 
naar 190.000 ton. Oorzaken zijn de schimmelziekten en de klimaatverandering. Voor de 
Belgische perentelers openen zich nieuwe marktperspectieven. 90 procent van onze 
perenproductie is immers voor de export bestemd. Tevens is België de grootste producent 
van Conferenceperen.
1. Hoe is het areaal, het aantal perentelers en de jaarlijkse perenproductie in Vlaanderen 
geëvolueerd in de periode 2014-2023? Cijfers graag per jaar en daarbinnen per 
provincie.
2. Hoe is de export van peren geëvolueerd in die periode? Cijfers graag per jaar en met 
vermelding van de belangrijkste exportlanden.
3. Hoe schat de minister de ontwikkelingskansen van de Vlaamse perenproductie in met 
het oog op de export?
4. Op welke manier zullen de Vlaamse Conferenceperen geüpgraded worden van 
‘commodity product’ naar een ‘premium product’ voor de Duitse markt?
5. Wat is de stand van zaken van de opening van de Japanse markt voor Vlaamse 
Conferenceperen?
6. Welke initiatieven (tastings, gerichte marketing…) neemt het Vlaams Centrum voor 
Agro- en Visserijmarketing (VLAM) om de Conferenceperen te upgraden en ingang te 
laten vinden op buitenlandse markten?
7. Focust VLAM ook op nieuwe afzetmarkten voor onze Vlaamse Conferenceperen? Zo ja, 
welke?
8. Op welke manier wordt er toegekeken op een level playing field voor onze perentelers 
binnen en buiten Europa?
9. Welke wetenschappelijke onderzoeksprojecten rond de perenteelt lopen momenteel?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 196 van 17 januari 2024
van EMMILY TALPE
1. Bijlage 1 toont per provincie een evolutie van het aantal bedrijven met peren in de 
periode 2014-2022.
Dit zijn cijfers op basis van de resultaten van de landbouwenquête van Statbel 
(Algemene Directie Statistiek – Statistics Belgium). Er zijn nog geen gegevens voor 
2023 beschikbaar.
Bijlage 2 toont de evolutie van het volume geteelde peren in België van 2014 tot 2022. 
Een opdeling per provincie is niet mogelijk. Er bestaan geen specifieke cijfers voor 
Vlaanderen. Er zijn nog geen gegevens voor 2023 beschikbaar.
Bijlage 3 geeft de evolutie weer van het perenareaal in Vlaanderen per provincie in de 
periode 2014-2022. Er zijn nog geen gegevens voor 2023 beschikbaar.
2. Bijlage 4 toont de evolutie van het volume peren dat vanuit Vlaanderen sinds 2014 tot 
2022 geëxporteerd is. De cijfers voor 2023 zijn nog niet volledig beschikbaar. 2021 en 
2022 waren sterke jaren voor de Belgische export van peren met mooie volumes. Voor 
2023 lijken de exportvolumes wel verder te dalen, maar de exportwaarde blijft 
daarentegen stijgen. Export hangt uiteraard samen met productievolume, waar de 
perenproductie in seizoen 2022-2023 lager uitviel dan de vorige twee seizoenen.
De belangrijkste exportlanden zijn de buurlanden, Nederland, Frankrijk, Duitsland en 
het Verenigd Koninkrijk. Maar ook Estland, Spanje, Polen, Litouwen en Italië zijn 
belangrijke afzetmarkten.
Binnen België is Vlaanderen de belangrijkste exportregio met een aandeel van meer 
dan 90%.
3. Vlaanderen is bij uitstek een geschikte regio voor een kwalitatieve perenproductie. Er 
is een grote shift gebeurd van appel- naar perenproductie en die is nog altijd gaande. 
Onze Vlaamse Conferenceperen scoren sterk bij buitenlandse consumenten waardoor 
de export nog vlot loopt. Belangrijk is om in de toekomst te blijven inzetten op 
diversificatie, zowel qua productie als qua afzetmarkt.
4. Elke klant moet de peer kunnen kopen die voldoet aan zijn of haar noden. Daarom 
wordt de Vlaamse Conference-peer op verschillende manieren en via verschillende 
afzetkanalen vermarkt. Er zijn verschillen in kaliber, in verpakking en in 
kwaliteitsklassen. De Conference-peren die bij de Duitse premiumketen Edeka 
aangeboden worden, verschillen bijvoorbeeld van die bij Aldi of Lidl. Dat maakt het 
mogelijk om aan elke klant een gepast product aan te bieden, nl. zowel commodity als 
premium peren, én alle peren van een boom optimaal te vermarkten.
5. MAFF, het Japanse voedselveiligheidsagentschap, en het Federaal Agentschap voor de 
Veiligheid van de Voedselketen (FAVV) staan in nauw contact over de aanwezigheid 
van fruitmot. Hiervoor worden testen uitgevoerd door onze onderzoekscentra en 
daarna doorgestuurd naar MAFF voor interpretatie en goedkeuring. De 
onderhandelingen zijn intensief, een timing voor marktopening is momenteel nog niet 
in te schatten. 
6. VLAM zet al meerdere jaren volop in op de verdere consolidatie van bestaande 
exportmarkten en de ontwikkeling van nieuwe markten. Zo organiseert VLAM in 
verschillende landen degustatieacties van Conference-peren op het winkelpunt. 
Immers, onbekend is onbemind. Een Conference-peer is vaak niet bekend en door deze 
te laten proeven, kan je de consument echt overtuigen van de kwaliteit en de smaak 
van de peer. Sinds 2017 heeft VLAM zulke degustatieacties georganiseerd in Duitsland, 
Oostenrijk, India, Brazilië en China. Deze promotiecampagnes werden uitgevoerd 
dankzij EU-cofinanciering.
Daarnaast geeft VLAM ook op verschillende internationale beurzen aandacht aan de 
Conference-peer zoals CPMA in Canada, Fruit Logistica in Berlijn, Fruit Attraction in 
Madrid, Festival of Fresh in de UK.
VLAM neemt ook vaak deel aan prinselijke missies waar Conference-peren vaak in de 
kijker staan. Zo neemt VLAM dit jaar deel aan de prinselijke missies in Noorwegen en 
Brazilië.
7. Sinds 2012 organiseert VLAM samen met de Nederlandse Fruittelers Organisatie (NFO) 
een EU-promotiecampagne in Duitsland voor de Conference-peer. Sinds 2020 is deze 
campagne uitgebreid naar Oostenrijk om ook daar onze Conference peer door de 
consument te laten proeven. Verder ondersteunt VLAM ook de export naar China en 
Brazilië met degustatieacties, ook hier in het kader van een EU-promotieprogramma.
In de loop van het voorjaar zal er samen met de sector bekeken worden of er opnieuw 
nieuwe markten aangeboord worden met EU-middelen.
8. De vrije markt is een basisprincipe van de Europese Unie. Als tegengewicht werden er 
via de Gemeenschappelijke Marktordening verschillende steunmaatregelen mogelijk 
gemaakt die telers helpen om zich te organiseren en samen sterker te staan via 
producenten- en brancheorganisaties, maar ook om crisissen op te vangen. Daarnaast 
worden er ook middelen vrijgemaakt om onderzoek te voeren, wat ons toelaat om een 
belangrijke speler te zijn op wereldvlak.
9. Volgens het jaarprogramma 2024 van de Praktijkcentra Plant, lopen er dit jaar 28 
wetenschappelijke onderzoeksprojecten over de perenteelt in Vlaanderen.
BIJLAGEN
1.Jaarlijks aantal bedrijven met een oppervlakte met perenteelt in Vlaanderen per 
provincie in de periode 2014-2022
2.Jaarlijks volume aan geproduceerde peren in België (in ton) in de periode 2014-2022
3.Jaarlijks perenareaal in Vlaanderen per provincie (in ha) in de periode 2014-2022
4.Jaarlijks volume vanuit Vlaanderen geëxporteerde peren (in kg) in de periode 2014-
2022
5.Jaarprogramma 2024 Praktijkcentra Plant: Overzicht wetenschappelijke onderzoeks-
projecten over de perenteelt in Vlaanderen
