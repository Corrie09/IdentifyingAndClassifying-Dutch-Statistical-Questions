title: Audit infrastructuur mobiliteits- en waterbeheersingssysteem - Update
thema: Openbare werken
pdf link: https://docs.vlaamsparlement.be/pfile?id=2052095
thema link: https://www.vlaamsparlement.be/parlementaire-documenten/schriftelijke-vragen/1803968
SCHRIFTELIJKE VRAAG
nr. 687
van LEO PIETERS
datum: 20 februari 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Audit infrastructuur mobiliteits- en waterbeheersingssysteem  -  Update
De weg- en waterweginfrastructuur, kunstwerken (bruggen, tunnels, duikers) en rollend 
materieel (bussen en trams) die in beheer zijn bij het beleidsdomein Mobiliteit en Openbare 
Werken (MOW), vormen de ruggengraat van het Vlaamse mobiliteits- en 
waterbeheersingssysteem.
In 2019 voerde Deloitte, in opdracht van het beleidsdomein MOW, een zeer grondige audit 
uit om bij aanvang van deze regeringslegislatuur een duidelijk beeld te krijgen over de 
toestand van die publieke assets. De audit resulteerde in de nota ‘Eerst houden, dan 
bouwen’, een nota waarmee de politieke urgentie werd gecreëerd om te investeren in het 
onderhoud van de Vlaamse infrastructuur.
Vanuit beleidsoogpunt is het vanzelfsprekend zeer interessant om na te gaan in welke zin 
de kwaliteit van de publieke assets sinds 2019 is geëvolueerd, alsook op welke punten 
verdere investeringen in de toekomst noodzakelijk worden geacht. Blijkbaar zou het 
beleidsdomein MOW intussen de opdracht hebben gegeven voor een update van 
bovenvermelde nota.
Kan de minister dan ook meedelen of de opdracht werd gegeven voor een update van 
bovenvermelde nota? 
Zo niet, zal de minister alsnog de opdracht geven en binnen welke termijn zal de update 
beschikbaar zijn? 
Zo ja, kan de minister de update ter beschikking stellen indien de nieuwe nota al klaar is 
of meedelen op welke datum de update beschikbaar zal zijn indien de opdracht op dit 
ogenblik nog loopt?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 687 van 20 februari 2024
van LEO PIETERS
De Vlaamse Regering heeft deze legislatuur de kentering ingezet en 1,6 miljard euro aan 
investeringsmiddelen toegewezen voor de renovatie en vernieuwing van infrastructuur. De 
opdrachten zijn uitgezet bij de diverse entiteiten van het beleidsdomein, zowel met 
begrotingsmiddelen (GIP) als met publiek-private samenwerking (PPS). 
Tot op heden zijn er reeds tal van projecten gerealiseerd (bv. herstellingen en renovaties 
van bruggen in een kritieke toestand). Zo werden o.a. liefst 29 Prioritaire Kunstwerken 
(bruggen in toestand zeer slecht en kritiek) bruggen aangepakt, werd de inspectie-
achterstand weggewerkt, werd er van start gegaan met de renovatie van het Viaduct van 
Vilvoorde en werden twee clusters in een PPS-project opgestart (49 kunstwerken onder 
PPS “OverBruggen” en 3 sluiscomplexen onder PPS “Sluizen Boven-Schelde”). Met o.a. 
nog een derde PPS rond Beweegbare Bruggen wordt de pipeline met toekomstige projecten 
vormgegeven.
Met het rapport “Eerst Houden Dan Bouwen” formuleerde het Managementcomité (MCB) 
van het Beleidsdomein Mobiliteit en Openbare Werken (MOW) een “call to action” en 
vestigde daarmee de aandacht op de noodzaak en urgentie om meer in te zetten op 
renovatie, vervanging en onderhoud van weg- en waterweginfrastructuur, kunstwerken 
en rollend materieel.
Het rapport “Eerst houden dan bouwen” stelde twee sporen voor:
1) het verhogen van de middelen voor het wegwerken en voorkomen van 
onderhoudsachterstand; en
2) het verhogen van de maturiteit als infrastructuurbeheerder door het invoeren van 
een professioneel assetmanagement.
Het MCB heeft tegelijk een gemeenschappelijk traject opgestart voor het invoeren van 
assetmanagement, in lijn met ISO 55001. Zo is er een governancestructuur opgezet voor 
het afstemmen en coördineren van de gemeenschappelijke kaders en het opvolgen van 
de voortgang. Elke entiteit heeft een Assetmanagement Masterplan in uitvoering, met als 
doel om op een termijn van vier tot negen jaar het beoogde competente maturiteitsniveau 
te bereiken.
In deze context is dus een geïntegreerd en gecoördineerd assetmanagementprogramma 
tot stand gekomen, dat zich uitvouwt over het Beleidsdomein MOW en zich manifesteert 
in elk van de entiteiten met een vol te houden inspanning over meerdere jaren. Om dit 
programma op de sporen te houden en de vorderingen inzichtelijk te maken, is een globale 
rapportering uitgewerkt. Deze rapportering dient tevens de aandacht en focus te 
versterken op het wegwerken van de onderhoudsachterstand. Het MCB heeft beslist om 
deze rapportering op te zetten met een jaarlijkse frequentie.
Dit vindt zijn neerslag in de “Asset Wijzer”. De Asset Wijzer zal enerzijds een rapportering 
bevatten over de actuele toestand van het patrimonium en de benodigde budgetten om 
de onderhoudsachterstand weg te werken. Anderzijds zal er ook inzicht worden gegeven 
in de assetmanagementmaturiteit van het Beleidsdomein MOW. Door een jaarlijkse update 
te maken van dit rapport kan de evolutie in beide dimensies opgevolgd worden.
BIJLAGE
Asset Wijzer 2023
