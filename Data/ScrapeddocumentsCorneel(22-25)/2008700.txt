title: Basisonderwijs - Specifieke voorrang inschrijvingen Vlaamse Rand
thema: Brussel en de Vlaamse Rand
Onderwijs en Vorming
pdf link: https://docs.vlaamsparlement.be/pfile?id=2008700
thema link: https://www.vlaamsparlement.be/parlementaire-documenten/schriftelijke-vragen/1773672
SCHRIFTELIJKE VRAAG
nr. 77
van JAN LAEREMANS
datum: 19 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Basisonderwijs  -  Specifieke voorrang inschrijvingen Vlaamse Rand
De Vlaamse Regering had bij het begin van deze legislatuur het voornemen om voor het 
inschrijvingsrecht in het onderwijs een voorrangsregel in te voeren in de Vlaamse Rand, 
“bij voorkeur ten voordele van de leerlingen uit de Vlaamse Gemeenschap zodat 
bijvoorbeeld Vlaamse leerlingen niet plots worden opzijgezet door leerlingen uit het Waalse 
Gewest”. [1]
Met het decreet tot wijziging van het decreet basisonderwijs van 25 februari 1997 en de 
Codex Secundair Onderwijs van 17 december 2010, wat betreft bijkomende maatregelen 
voor het inschrijvingsrecht betreffende voorrangs- en ordeningscriteria, werden er in het 
inschrijvingsbeleid inderdaad twee specifiek voor de Rand uitgewerkte regelingen 
ingevoerd die een voorrang creëren bij de aanmeldingen en inschrijvingen voor (kinderen 
van) inwoners van de Vlaamse Rand. Die zijn er niet rechtstreeks op gericht om een 
voorrang te creëren ten opzichte van anderstaligen, in de zin dat ze juridisch niet 
gebaseerd zijn op thuistaal of op een bewijs van het beheersen van het Nederlands bij een 
van de ouders (dat laatste is er wel voor een bepaald percentage van de plekken in de 
Nederlandstalige scholen in Brussel), maar zijn onrechtstreeks wel op anderstaligen 
gericht. De regelgeving trad in werking op 1 september 2022 voor de inschrijvingen vanaf 
het schooljaar 2023-2024 en verder. In artikel 2 van het decreet werd de mogelijkheid 
geboden om in het basisonderwijs het criterium afstand als ordeningsprincipe anders te 
gaan omschrijven ten behoeve van de Vlaamse Rand.
In het Nederlandstalige basisonderwijs kan het criterium afstand tot de school ook 
beschouwd worden als ordeningsprincipe voor aangemelde kinderen. Kinderen wier 
domicilie (of bij gescheiden ouders de woonplaats van een van de twee ouders, los van de 
effectieve domicilie) dichter bij de school ligt, komen dan hoger in de lijst te staan. Die 
ordening kan maar worden toegepast na het eerst toepassen van andere voorrangen (de 
voorrang voor broers en zussen van kinderen die al in de school zitten, de voorrang voor 
familie van personeelsleden en de optionele 20%-voorrang voor 'ondervertegenwoordigde 
groepen'). [2]
Door in het basisonderwijs het criterium ‘afstand’ te omschrijven als leerlingen die ook 
gedomicilieerd zijn in dezelfde gemeente als de vestigingsplaats, kunnen basisscholen in 
het onderwijs voorrang geven aan leerlingen die willen schoollopen in hun gemeente. De 
Vlaamse Regering kan gemeenten aanduiden die die voorrangsregel kunnen toepassen, en 
kan daarbij rekening houden met de leerlingenstromen uit de andere gemeenten. [3]
De gemeenten waar men die maatregel kan toepassen, werden aangeduid bij besluit van 
de Vlaamse Regering. [4] Voor gemeenten in de Rand (Asse, Beersel, Dilbeek, Drogenbos, 
Grimbergen, Halle, Hoeilaart, Kraainem, Linkebeek, Machelen, Meise, Merchtem, Overijse, 
Sint-Genesius-Rode, Sint-Pieters-Leeuw, Tervuren, Vilvoorde, Wemmel, Wezembeek-
Oppem en Zaventem) is er sindsdien dus de mogelijkheid om dat ordeningscriterium van 
afstand tot de school te gaan operationaliseren als een ‘eigen gemeente eerst’-regel. Dat 
wil zeggen dat er eigenlijk bij het opmaken van die ordening op basis van afstand een 
aparte categorie komt met diegenen die wel in de gemeente wonen en een categorie met 
diegenen die niet in de gemeente wonen. Kinderen in die eerste categorie krijgen voorrang 
op die in de tweede categorie. Dat zorgt er bijvoorbeeld voor dat een kind dat vrij ver van 
de school woont, maar nog in dezelfde gemeente (bijvoorbeeld in een meer afgelegen 
deelgemeente), naar voren schuift in de ordening. Omgekeerd zorgt het ervoor dat een 
kind dat vrij dicht bij de school, maar op het grondgebied van een andere gemeente woont, 
fel naar achter kan geschoven worden in de ordening. Doel hiervan is om de influx van 
kinderen uit het Waalse en het Brusselse Hoofdstedelijke Gewest richting de scholen in de 
Rand te temperen, zodat er meer kinderen die effectief wonen in de Rand in hun eigen 
regio naar school kunnen.
1. In welke gemeenten van de hierboven opgesomde lijst werd de desbetreffende 
voorrang voor het basisonderwijs effectief toegepast bij de aanmeldingen en 
inschrijvingen voor het schooljaar 2023-2024?
2. Als er gemeenten zijn waar die specifieke voorrang niet wordt toegepast, wat is 
daarvoor dan de reden? Worden de gemeenten, de LOP’s en/of de schoolbesturen waar 
die specifieke voorrang niet wordt toegepast daarover bevraagd? Zo niet, waarom 
niet?
3. Hoe effectief is de maatregel tot nu toe? In hoeverre zorgde de instelling van die 
voorrang in de gemeenten waar ze werd toegepast er effectief voor dat er meer 
kinderen uit de eigen gemeente schoolliepen in de desbetreffende gemeente?
4. In hoeverre zien we dit bijvoorbeeld kwantitatief in de aandelen leerlingen uit de 
gemeente, dit is het aandeel kinderen die effectief nieuw zijn ingeschreven in een 
basisschool van het Nederlandstalige onderwijs in een gemeente in de Vlaamse Rand 
én woonachtig zijn in de desbetreffende gemeente afgemeten ten opzichte van het 
totaalaantal kinderen die effectief nieuw zijn ingeschreven in een basisschool van het 
Nederlandstalige onderwijs in diezelfde gemeente in de Vlaamse Rand? Graag een 
overzicht van de desbetreffende aandelen bij de inschrijvingen voor elk van de 
gemeenten waar de voorrangsregel van toepassing kan zijn, enerzijds een tabel inzake 
inschrijvingen voor het recentste schooljaar voor de (mogelijke) ingang van die 
maatregel (dus schooljaar 2022-2023) en een tabel inzake inschrijvingen vanaf de 
(mogelijke) ingang van die maatregel (schooljaar 2023-2024).
5. Hoe evalueert de minister de toepassingsgraad van die voorrang? Hoe evalueert tot 
nu toe de minister de effectiviteit van deze voorrang? Zijn er volgens de minister nog 
aanpassingen nodig aan die maatregel?
6. Zoals gezegd biedt die specifieke maatregel geen rechtstreekse voorrang aan 
Nederlandstalige leerlingen ten opzichte van anderstaligen. Een kind van anderstalige 
ouders dat woonachtig is in een gemeente in de Vlaamse Rand waar de ‘eigen 
gemeente eerst’-regel wordt toegepast geniet evenzeer van die voorrang bij ordening 
als een kind van Nederlandstalige ouders die bijvoorbeeld al generaties lang 
woonachtig zijn in (die gemeente van) de Vlaamse Rand. Maar onrechtstreeks zou een 
demping van de toevloed aan kinderen die woonachtig zijn in het Waalse en Brusselse 
Hoofdstedelijke Gewest als mogelijk gevolg van die maatregel er wel voor kunnen 
zorgen dat het aandeel leerlingen bij de effectief nieuw ingeschrevenen dat aantikt op 
de SES-indicator ‘andere thuistaal dan het Nederlands’, gevoelig zakt. (SES: socio-
economische status) Ik denk dan bijvoorbeeld aan gemeenten met scholen die vlakbij 
een gewestgrens liggen en een grote influx kennen uit het Waalse en/of Brussels 
Hoofdstedelijk Gewest. 
Graag had ik dus hier ook twee overzichtstabellen, dit is met het aandeel aantikkers 
op het SES-kenmerk andere thuistaal bij de effectief nieuw ingeschreven leerlingen in 
een basisschool van het Nederlandstalige onderwijs in de genoemde gemeenten van 
de Vlaamse Rand, enerzijds een tabel inzake inschrijvingen voor het recentste 
schooljaar voor de (mogelijke) ingang van deze maatregel (dus schooljaar 2022-2023) 
en een tabel inzake inschrijvingen vanaf de (mogelijke) ingang van deze maatregel 
(schooljaar 2023-2024).
7. Welke evolutie zien we ter zake? Zijn er in gemeenten waar die voorrang van 
toepassing is effectief procentueel minder kinderen uit anderstalige gezinnen 
ingeschreven in het Nederlandstalige basisonderwijs? Hoe evalueert de minister die 
evolutie?
[1] Vlaams Regeerakkoord 2019-2024, p. 32.
[2] Zie Decreet Basisonderwijs Art. 37/23, §1 en §2.
[3] Zie Decreet Basisonderwijs Art. 37/23, §3.
[4] Zie Besluit van de Vlaamse Regering over het inschrijvingsrecht in het basisonderwijs 
en het secundair onderwijs van 7 oktober 2022, artikel 34.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 77 van 19 oktober 2023
van JAN LAEREMANS
1. In de aanmeldingsprocedures voor de inschrijvingen voor 2023-2024 die 
georganiseerd werden in de gemeenten Asse, Dilbeek, Hoeilaart, Meise, Merchtem, 
Overijse, Drogenbos, Kraainem en Wemmel heeft de initiatiefnemer ervoor gekozen 
om het afstandscriterium zo te operationaliseren dat kinderen die gedomicilieerd zijn 
in dezelfde gemeente als de vestigingsplaats bovenaan werden geordend. 
2-3.De scholen, gemeenten en LOP’s worden niet bevraagd de redenen waarom er lokaal 
wel of niet voor een bepaald ordeningscriterium is gekozen.
4-7.Het parlementslid vraagt een vergelijking tussen schooljaar ’22-’23 en ’23-’24. Voor 
het schooljaar ’23-’24 zijn er geen geverifieerde gegevens beschikbaar. De gevraagde 
vergelijking kan dan ook niet opgesteld worden. 
