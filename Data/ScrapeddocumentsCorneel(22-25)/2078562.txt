title: Publicatie 'Naar een versterkte relatie tussen jongeren en politie' - Evaluatie en initiatieven
thema: Jeugdbeleid
pdf link: https://docs.vlaamsparlement.be/pfile?id=2078562
thema link: https://www.vlaamsparlement.be/parlementaire-documenten/schriftelijke-vragen/1832458
SCHRIFTELIJKE VRAAG
nr. 5
van MERCINA CLAESEN
datum: 8 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Publicatie 'Naar een versterkte relatie tussen jongeren en politie'  -  Evaluatie en initiatieven
In het begin van de zomer van 2024 werd de publicatie ‘Naar een versterkte relatie tussen 
jongeren en politie - Geleerde lessen en aanbevelingen uit zes projecten’ voorgesteld. Die 
publicatie is een uitvloeisel van een onderzoeks- en begeleidingsopdracht naar aanleiding 
van de projectoproep ‘Jongeren en politie: samen werken aan relatieontwikkeling en 
-versterking’ die de toenmalige minister van Jeugd in juli 2021 lanceerde. Die opdracht 
kaderde in het Vlaamse Jeugd- en Kinderrechtenbeleidsplan, met name de prioriteiten 
‘Welbevinden en positieve identiteitsontwikkeling’ en ‘Gezonde en leefbare buurten’. De 
publicatie, die aanbevelingen bevat voor alle bij de problematiek betrokken actoren, werd 
geschreven en geredigeerd door Bataljong in samenwerking met Uit de Marge en 
Placecompany.
1. Waaruit bestond precies de inbreng van Uit de Marge en Placecompany?
2. Wat was de kostprijs van het project?
3. Welke kanalen werden gebruikt om ruchtbaarheid te geven aan dat initiatief?
4. Hoe groot is de respons op de publicatie?
5. Plant de minister verdere opvolgingsinitiatieven met betrekking tot de publicatie?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 5 van 8 oktober 2024
van MERCINA CLAESEN
1. De drie organisaties waren het projectteam dat de uitvoering van de opdracht op zich 
nam. Bataljong was coördinator en eerste aanspreekpunt voor de opdracht. Uit de 
Marge en Bataljong namen de ondersteuning van de verschillende projecten op zich 
en organiseerden de lerende netwerken en de coachingsessies op maat. Placecompany 
was betrokken voor de uitvoering van de literatuurstudie, het onderzoeksluik van de 
opdracht. Uit de Marge en Bataljong stonden in voor de data-analyse zelf,  op basis 
van de aanpak die Placecompany hiervoor had opgesteld en met coaching van 
Placecompany. Het projectteam heeft in samenwerking met veel andere actoren via 
de stuurgroep de aanbevelingen gefinaliseerd.
2. De onderzoeks- en begeleidingsopdracht werd gegund voor een bedrag van 71.904,50 
euro incl. BTW.
3. Het publiceren van het eindrapport is via verschillende kanalen van alle partners 
verspreid:
-Via de nieuwsbrief en de website van het Departement CJM.
-Via de nieuwsbrief en de sociale media van Bataljong en Uit de Marge.
-Via de betrokken organisaties in de projecten en de stuurgroep.
Daarnaast is dit opgepikt door andere organisaties die werken rond het thema en door 
minister van binnenlandse zaken Verlinden, die betrokken was bij de projectoproep.
4. Gezien de publicatie gelanceerd is in het begin van de zomervakantie, is de respons 
op het rapport eerder beperkt. Wat belangrijker is, is dat er wel vanuit verschillende 
actoren vragen over het thema gesteld worden, zowel bij Bataljong als coördinator van 
de opdracht, als bij mijn administratie, door verschillende actoren, namelijk politie, 
jeugdwerk, jeugdambtenaren, preventiemedewerkers, ... Het is een thema dat leeft, 
waar veel uitdagingen bij komen kijken en dat gelinkt wordt aan andere belangrijke 
thema’s zoals spelen en hangen in de openbare ruimte. 
5. Het eindrapport biedt voor veel actoren belangrijke aanbevelingen en handvaten om 
mee aan de slag te gaan, op verschillende niveaus. Het gaat om aanbevelingen voor 
de lokale politie, het jeugdwerk, lokale overheden, provinciale overheden, de Vlaamse 
overheid, de federale Overheid en andere samenwerkingsactoren. Als minister van 
Jeugd en coördinerend minister van kinderrechten wil ik hiermee aan de slag. Het is 
een complex maar belangrijk thema dat structureel aandacht moet krijgen. Vanuit een 
jeugd- en kinderrechtenperspectief zijn hier nog veel stappen te zetten. Het is een 
maatschappelijk uitdaging met diverse rollen en verantwoordelijkheden. Alle actoren 
moeten hun verantwoordelijkheden opnemen. In overleg met mijn administratie bekijk 
ik op welke manier we gevolg geven aan de aanbevelingen. 
