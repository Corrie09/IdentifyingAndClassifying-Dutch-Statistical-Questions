title: Proefproject lange en zwaardere vrachtwagens (LZV's) - Stand van zaken
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2027108
thema link: https://www.vlaamsparlement.be/parlementaire-documenten/schriftelijke-vragen/1787639
SCHRIFTELIJKE VRAAG
nr. 386
van MAARTEN DE VEUSTER
datum: 13 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Proefproject lange en zwaardere vrachtwagens (LZV’s)  -  Stand van zaken
De Vlaamse Regering heeft het proefproject voor langere en zwaardere vrachtwagens 
verlengd tot 2026. Ook zou er een uitbreiding komen op het netwerk van de wegen waarop 
LZV’s zijn toegelaten. Er is echter nog geen inhoudelijke evaluatie ten gronde.
1. Wat is de stand van zaken in het dossier? Wanneer mogen we de aangekondigde 
inhoudelijke evaluatie verwachten?
2. Wegtransport kan dankzij LZV’s rendabeler worden, maar hoe groot is het risico op 
een ‘reverse modal shift’, waarbij wegvervoer opnieuw rendabeler wordt dan 
spoorvervoer of binnenvaart?
3. Hoe evalueert de minister de impact van zwaarder wegvervoer op de 
verkeersveiligheid?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 386 van 13 december 2023
van MAARTEN DE VEUSTER
1. Sinds 2018 loopt het tweede proefproject. De voorziene einddatum van dit 
proefproject was 31 december 2024. De eindevaluatie van dit proefproject wordt 
opgemaakt in juni 2024. 
Wel hebben er tussentijdse evaluaties plaatsgevonden. Op basis van de tussentijdse 
bevragingen uit 2021 en 2023 waren er geen indicaties die wijzen op een reverse 
modal shift en werden er geen negatieve effecten op het vlak van verkeersveiligheid 
vastgesteld. Er bleek een positief effect op het verbruik per tonkilometer. De conclusie 
van het tussentijds rapport uit 2023 stelt dat voornamelijk Nederlandse bedrijven 
vergunningen hebben voor combinaties. Het zijn wel de Belgische bedrijven die het 
overgrote deel van de gereden ritten op zich nemen. 
Bij een positieve eindevaluatie moet gekeken worden of en hoe het gebruik van LZV’s 
verder bestendigd kan worden. Dit vereist in ieder geval zowel een decretale 
aanpassing als de opmaak van een nieuw Besluit van de Vlaamse Regering. Om een 
juridisch vacuüm te vermijden en rechtszekerheid te bieden voor de transportsector 
kan na een positieve eindevaluatie het proefproject verlengd worden tot uiterlijk 30 
juni 2026. Op die manier ontstaat voldoende tijd om desgevallend nieuwe regelgeving 
uit te werken.
2. Op basis van de informatie waar we nu over beschikken, zijn er geen elementen die 
wijzen op een reverse modal shift.
3. De verkeersveiligheid is steeds het uitgangspunt geweest van het proefproject. De 
routes die door een LZV mogen gebruikt worden, zijn gescreend op verkeersveiligheid 
door middel van enkele vereisten voor de routes en het puntensysteem. Die 
verkeersveiligheid zal vanzelfsprekend ook onderwerp zijn van de eindevaluatie. 
Er zijn nog geen ongevallen gebeurd met LZV’s en er zijn vandaag ook geen 
aanwijzingen dat LZV’s, als ze op geschikte routes rijden, minder veilig zouden zijn. 
