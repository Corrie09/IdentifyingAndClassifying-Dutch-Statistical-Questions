title: Dag van de schepen voor Dierenwelzijn - Evaluatie
thema: Dierenwelzijn
pdf link: https://docs.vlaamsparlement.be/pfile?id=2006133
thema link: https://www.vlaamsparlement.be/parlementaire-documenten/schriftelijke-vragen/1774210
SCHRIFTELIJKE VRAAG
nr. 79
van ALLESSIA CLAES
datum: 20 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dag van de schepen voor Dierenwelzijn  -  Evaluatie
Na de gemeenteraadsverkiezingen van 14 oktober 2018 werd Dierenwelzijn in ettelijke 
Vlaamse gemeenten als bevoegdheid toegevoegd aan de te verdelen schepenmandaten. 
Dit jaar vond op 4 oktober opnieuw de 'Dag van de schepen voor Dierenwelzijn' plaats in 
Antwerpen. 
1. Hoeveel steden en gemeenten, al dan niet met een schepen bevoegd voor 
Dierenwelzijn, namen deel aan de Dag van de schepen voor Dierenwelzijn? 
2. Welke problematieken werden besproken?
3. Welke conclusies werden getrokken?
4. Hoe evalueert de minister het initiatief dat nu al enkele jaren loopt?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 79 van 20 oktober 2023
van ALLESSIA CLAES
1. Er waren 54 lokale besturen en 2 provincies vertegenwoordigd.
2. Er werden die dag vier presentaties gegeven over actuele dierenwelzijnsthema’s.
Het project “Oog in oog: Dierenwelzijn in de klas”, dat educatief materiaal voor 
leerkrachten van het kleuter- lager- en secundair onderwijs ontwikkelt en ter 
beschikking stelt, werd voorgesteld door Dierenwelzijn Vlaanderen.
De verantwoordelijke voor dierenwelzijn van de stad Leuven gaf de aanwezigen tips 
en tricks voor de aanleg van een hondenlosloopzone.
Een inspecteur-dierenarts van Dierenwelzijn Vlaanderen legde aan de hand van 
praktijkvoorbeelden uit welke beschutting een dier nodig heeft en wat de wettelijke 
verplichtingen zijn.
Een inspecteur van een lokale politiezone deelde zijn ervaring over de aanpak van 
meldingen van dierenverwaarlozing.
De presentaties zijn terug te vinden op de website van Dierenwelzijn Vlaanderen: 
https://www.vlaanderen.be/dierenwelzijn/informatie-voor-lokale-overheden/dag-
van-de-schepen-voor-dierenwelzijn-presentaties
3. De deelnemers hebben heel wat interessante inzichten gesprokkeld, voornamelijk in 
verband met bovenstaande thema’s. Dit zijn stuk voor stuk thema’s die steden en 
gemeenten sterk aanbelangen. Daarnaast is de Dag van de Schepenen ook een uniek 
netwerkmoment voor iedereen die op lokaal niveau bezig is met dierenwelzijn. 
4. Ik ben fier dat de Dag van de Schepenen is uitgegroeid tot een vaste waarde. We 
gebruiken dit initiatief niet alleen om onze lokale bondgenoten beter te informeren en 
om hen een netwerkmogelijkheid te bieden: we leggen ook stap voor stap de basis 
voor een sterker dierenbeleid op lokaal niveau. Vroeger was dierenwelzijn in vele 
steden en gemeenten een bijgedachte: een verwaarloosde restbevoegdheid – en 
soms zelfs dat niet eens. De laatste jaren zie je ook op lokaal niveau steeds meer een 
kentering en volgens mij kan geen enkele politieke partij in geen enkele gemeente 
het zich permitteren om in de aanloop naar de gemeenteraadsverkiezingen van 2024 
te zwijgen over het dierenwelzijnsbeleid op lokaal niveau.  
