title: Bijzondere sociale leningen - Nationaliteit aanvragers (2)
thema: Wonen
pdf link: https://docs.vlaamsparlement.be/pfile?id=2054004
thema link: https://www.vlaamsparlement.be/parlementaire-documenten/schriftelijke-vragen/1810436
SCHRIFTELIJKE VRAAG
nr. 217
van GUY D'HAESELEER
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Bijzondere sociale leningen  -  Nationaliteit aanvragers (2)
Bij het Vlaams Woningfonds (VWF) kan men terecht voor een aantal bijzondere sociale 
leningen zoals de Vlaamse woonlening, de huurwaarborglening en sinds 2022 de 
energetische renovatielening en weldra waarschijnlijk de Vlaamse Woonwaarborg. De 
nationaliteit van de ontleners kan men tot het jaar 2020 grotendeels terugvinden in het 
activiteitenverslag van het VWF 2016-2020.
De minister gaf eerder al aan dat de diensten van het Rijksregister blijven weigeren om de 
gegevens over nationaliteit mee te delen. Uit zijn antwoord op mijn vorige schriftelijke 
vraag (nr. 516 van 20 juni 2023) bleek dat ondanks een bijsturing van de regelgeving van 
17 december 2021, het resultaat identiek blijft. De nationaliteit wordt niet vrijgegeven en 
dat gebaseerd op het argument dat nationaliteit geen gegeven is dat noodzakelijk is om 
de wettelijke opdrachten van het VWF uit te voeren.
In zijn antwoord op mijn schriftelijke vraag nr. 82 van 1 december 2023 verduidelijkt de 
minister dat zijn administratie na onderzoek beslist heeft een regelgevend initiatief te 
nemen om die problematiek op te lossen. Dat regelgevend initiatief zou het mogelijk maken 
dat de diensten van het Rijksregister de gegevens over nationaliteit opnieuw meedelen. 
Dat zou worden afgerond in het voorjaar van 2024.
1. Heeft de administratie ondertussen een regelgevend initiatief uitgewerkt om dat in te 
passen in de opdracht van het VWF? Zo ja, op welke manier zal dat worden ingepast? 
Zo niet, kan de minister een tijdskader geven waarbinnen we dat mogen verwachten?
2. Is daarover overleg geweest met de federale overheid? Zo ja, kan de minister daar 
wat meer duiding over geven? Waren er bezwaren en zo ja, welke?
3. Als het initiatief genomen is en we opnieuw de cijfers en resultaten kunnen raadplegen, 
zal dat dan retroactief kunnen voor de jaren dat er geen cijfers beschikbaar waren? 
Wanneer zouden die beschikbaar zijn? Is daar een tijdskader voor?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 217 van 7 maart 2024
van GUY D'HAESELEER
1. Er wordt momenteel een regelgevend initiatief voorbereid (de opmaak van een 
ministerieel besluit) waarbij aan het Vlaams Woningfonds een rapporteringsvereiste zal 
worden opgelegd in het kader van de beleidsvoorbereiding, -uitvoering en -evaluatie, in 
uitvoering van artikel 4.184, derde lid, van het Besluit Vlaamse Codex Wonen van 2021, 
over een aantal aspecten van de bijzondere sociale leningen, de huurwaarborgleningen, 
de huurhulpverrichtingen, de verzekering gewaarborgd wonen en de aanvullende 
woonleningen die worden afgehandeld van de provincies. Dit zou hen moeten toelaten 
om opnieuw toegang te krijgen tot de gegevens over nationaliteit. De bedoeling is om 
dit midden 2024 te hebben afgerond.
2. Voor de uitwerking van dit regelgevend initiatief is geen overleg geweest met de 
federale overheid.
3. Aangezien de rapportageverplichting kadert in de beleidsvoorbereiding, -uitvoering en 
-evaluatie, zal het persoonsgegeven ‘nationaliteit’ ook retroactief kunnen worden 
verwerkt. Zodra het regelgevend initiatief in werking is getreden (10 dagen na 
bekendmaking van het ministerieel besluit in het Belgisch Staatsblad), zullen de 
diensten van het Rijksregister het gegeven over nationaliteit opnieuw kunnen meedelen 
aan het VWF.
