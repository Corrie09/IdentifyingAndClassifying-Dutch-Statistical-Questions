title: Project akkerdelen - Evaluatie en toekomst
thema: Landbouw
Visserij
pdf link: https://docs.vlaamsparlement.be/pfile?id=2007302
thema link: https://www.vlaamsparlement.be/parlementaire-documenten/schriftelijke-vragen/1773231
SCHRIFTELIJKE VRAAG
nr. 37
van ARNOUT COEL
datum: 19 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Project akkerdelen  –  Evaluatie en toekomst
Het Departement Landbouw en Visserij heeft het project akkerdelen van Praktijkpunt 
Landbouw Vlaams-Brabant in de zomer van 2021 geselecteerd als voedselveranderaar 
tijdens de GO4Food-oproep voor beloftevolle ideeën rond de toekomst van ons voedsel. De 
selectie gebeurde op basis van drie criteria: impact van idee of aanpak, hefboompotentieel 
als het idee kan groeien, geïmplementeerd en opgeschaald wordt, en inzetten op 
samenwerking.
Praktijkpunt Landbouw Vlaams-Brabant organiseerde een participatietraject met 
stakeholders, zijnde de landbouwers, om de noden en wensen voor het platform in kaart 
te brengen. Daarna volgde het ontwerp van de website www.akkerdelen.be en een 
promotiecampagne om het concept kenbaar te maken aan het bredere publiek. Dit 
resulteerde in 9 landbouwers uit 5 provincies (West-Vlaanderen, Oost-Vlaanderen, Vlaams-
Brabant, Antwerpen en Limburg) die oogstaandelen aanboden. Het ging om de volgende 
gewassen: kikkererwten, quinoa, linzen, soja, zoete aardappelen, mosterdzaad, bruine en 
witte bonen.
De minister kende akkerdelen een eenmalig projectsubsidie toe van 48.000 euro om het 
project verder uit te werken.
1. Het gesubsidieerde traject liep af op 30 juni 2023. 
Hoe moet het nu verder, wat is de toekomst van het platform?
2. Wie zal de hosting, onderhoud en financiering van de website www.akkerdelen.be 
verder beheren?
3. Was er al een evaluatie met de deelnemende landbouwers? Wat waren de eerste 
bevindingen?
4. Heeft het project zijn doelstelling om een groter netwerk van deelnemende 
landbouwers uit te bouwen en een duurzaam platform op te richten, bereikt?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 37 van 19 oktober 2023
van ARNOUT COEL
1-2.De website www.akkerdelen blijft bestaan en de verkoop van oogstaandelen blijft 
doorgaan. Het beheer van de website is in handen van Praktijkpunt Landbouw Vlaams-
Brabant. 
3. Uit het eindrapport van de projectuitvoerders blijkt dat er gedurende het hele traject 
een continue evaluatie met de landbouwers was. Er was een intens participatietraject. 
Uit de continue evaluatie blijkt dat de afhandeling van de oogstaandelen relatief vlot 
verliep en de landbouwers de voorkeur geven aan een centraal beheer van website en 
promotie.
4. Ja. Het project heeft er voor gezorgd dat er onder de telers met innovatieve teelten een 
netwerk ontstaan is. Via synergiën en samenwerking met andere projecten (o.a. PLUK-
platform), en betrokkenheid van andere relevante stakeholders (o.a. Steunpunt Korte 
Keten, Boerenbond) wordt dit ook nog versterkt.
