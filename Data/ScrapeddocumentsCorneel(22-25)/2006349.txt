title: Inkomenstarief kinderopvang - Europese ambtenaren
thema: Welzijn en Gezin
pdf link: https://docs.vlaamsparlement.be/pfile?id=2006349
thema link: https://www.vlaamsparlement.be/parlementaire-documenten/schriftelijke-vragen/1769085
SCHRIFTELIJKE VRAAG
nr. 35
van HANNELORE GOEMAN
datum: 9 oktober 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Inkomenstarief kinderopvang  -  Europese ambtenaren 
In België, en vooral in Brussel en omstreken, wonen veel mensen die voor instellingen van 
de Europese Unie werken. Die Europese ambtenaren betalen geen inkomensbelasting in 
het land of de regio waar ze werken of waar ze vandaan komen. Ze bestaan dus fiscaal 
niet in ons land. Ze vullen geen belastingbrief in en zitten niet in ons systeem. 
Dat zorgt vandaag de dag voor een averechts effect als Europese ambtenaren hun kind 
willen inschrijven in een kinderopvang van de Vlaamse Gemeenschap die werkt met een 
inkomenstarief. Dat inkomenstarief wordt gebaseerd op basis van het inkomen en de 
gezinssamenstelling. Omdat de ouder, die Europese ambtenaar, ‘onzichtbaar’ is in ons 
systeem, lijkt het alsof hij geen inkomen heeft. Hun inkomen wordt niet in rekening 
gebracht bij de berekening van het inkomenstarief. Daardoor komt het voor dat gezinnen 
waarvan één of twee ouders Europese ambtenaar zijn hun kind kunnen inschrijven aan 
een laag sociaal tarief. Dat komt niet overeen met het werkelijke nettoloon dat een 
Europese ambtenaar verdient.
1. Is de minister op de hoogte van die fout in het systeem?
2. Wat zal de minister doen om er voor te zorgen dat een Europees ambtenaar die zijn 
kind wil inschrijven in een kinderopvang van de Vlaamse Gemeenschap met 
inkomenstarief, de gepaste prijs betaalt op basis van zijn werkelijk nettoloon en 
werkelijke gezinssamenstelling?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 35 van 9 oktober 2023
van HANNELORE GOEMAN
1. De vigerende regelgeving is het Subsidiebesluit van 22 november 2013. Artikel 33 van 
dit besluit bepaalt hoe het inkomenstarief wordt berekend. Dit gebeurt aan de hand 
van het recentst beschikbaar Belgisch aanslagbiljet met het bedrag vermeld bij het 
gezamenlijk belastbaar inkomen en rekening houdend met de gezinssamenstelling. De 
regelgeving voorziet geen onderscheid hoe het inkomen wordt bepaald in het geval 
één of beide ouders Europees ambtenaar zijn. Zij volgen de normale werkwijze om het 
inkomenstarief te bepalen en er wordt steeds rekening gehouden met het inkomen 
vermeld op het aanslagbiljet, ook als dit inkomen gelijk is aan 0, voor één of beide 
ouders.
2. Er worden stappen ondernomen om het inkomens- en gezinsbegrip tussen het 
Groeipakket en het inkomenstarief op elkaar af te stemmen. Hierdoor zal er rekening 
worden gehouden met de specifieke situatie van de ouder die een EU-ambtenaar is.
