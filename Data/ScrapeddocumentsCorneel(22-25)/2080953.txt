title: Secundair onderwijs - Studierichtingen met weinig leerlingen
thema: Onderwijs en Vorming
pdf link: https://docs.vlaamsparlement.be/pfile?id=2080953
thema link: https://www.vlaamsparlement.be/parlementaire-documenten/schriftelijke-vragen/1834939
SCHRIFTELIJKE VRAAG
nr. 47
van LOES VANDROMME
datum: 21 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Secundair onderwijs  -  Studierichtingen met weinig leerlingen
In het secundair onderwijs is er heel wat keuze aan studierichtingen. De ene richting heeft 
al meer leerlingen dan de andere. Door de jaren heen verschuiven de cijfers wel eens.
1. Kan de minister een overzicht bezorgen van het aantal scholen met studierichtingen 
in het gewoon secundair onderwijs waar minder dan vier leerlingen zijn ingeschreven? 
Graag de cijfers per provincie en met vermelding over welke studierichtingen het dan 
precies gaat. Graag ontving ik de meest recente cijfers en ter vergelijking de cijfers 
van de vijf voorafgaande schooljaren.
2. Kan de minister een overzicht bezorgen van de verschillende studierichtingen per 
leerjaar waar minder dan vier leerlingen voor ingeschreven zijn? Graag een overzicht 
dat aangeeft hoeveel scholen die richting aan minder dan vier leerlingen aanbieden en 
hoe dat in verhouding staat met het aantal scholen dat de richting aanbiedt. Ook 
daarvoor ontvang ik graag de meest recente cijfers en ter vergelijking de cijfers voor 
de vijf voorafgaande schooljaren. 
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 47 van 21 oktober 2024
van LOES VANDROMME
De onderwijsadministratie zette een databank vol gegevens over leerlingen in het 
onderwijs online. De tool is makkelijk in gebruik en staat toe historische overzichten op 
maat te trekken. U kan zelf uw weergave kiezen en uw gegevens filteren. 
De onderwijsadministratie schreef een handleiding bijeen die het gebruikersgemak van 
dataloep nog verhoogt. Bekijk daarom de webpagina Helpdesk Dataloep of laat de 
instructiefilm 'Zo werkt Dataloep' u op weg zetten.  
Ik verwijs u door naar Dataloep: aan de slag met cijfers over onderwijs (vlaanderen.be) 
waar u alle antwoorden op de door u gestelde vragen zult vinden. 
