title: Steunpunt Groene Zorg - Subsidies
thema: Welzijn en Gezin
pdf link: https://docs.vlaamsparlement.be/pfile?id=2038457
thema link: https://www.vlaamsparlement.be/parlementaire-documenten/schriftelijke-vragen/1796566
SCHRIFTELIJKE VRAAG
nr. 215
van TINE VAN DER VLOET
datum: 23 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Steunpunt Groene Zorg  -  Subsidies
Steunpunt Groene Zorg is een organisatie die zorgboerderijen in Vlaanderen ondersteunt. 
Ze begeleiden onder andere nieuwe zorgboerderijen bij hun voorbereiding en opstart en 
organiseren vormingen en ontmoetingen voor actieve zorgboeren. Het doel is 
zorgboerderijen ondersteunen, zodat ze een kwaliteitsvolle invulling betekenen op het 
gebied van professionele dienstverlening in zorg en welzijn. Het netwerk telt vandaag meer 
dan duizend zorgboerderijen.
Op 20 januari 2024 verscheen er een Belga-bericht met als titel 'Steunpunt Groene Zorg 
vzw bestaat twintig jaar, extra subsidies van Welzijn.' Daarin staat te lezen dat minister 
Crevits naar aanleiding van de twintigste verjaardag van het steunpunt tien procent meer 
subsidies toekent vanuit het departement Welzijn.
1. De minister kondigde aan dat ze de subsidies met tien procent verhoogt.
Hoeveel bedragen de subsidies na die verhoging voor het jaar 2024?
2. Waarvoor kunnen de extra subsidies worden gebruikt?
3. Op welke manier wordt die informatie verspreid naar zorgboeren?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 215 van 23 januari 2024 
van TINE VAN DER VLOET
1. Na verhoging bedraagt de subsidie vanuit het Departement Zorg aan het Steunpunt 
Groene Zorg (SGZ) 100.000 euro voor het werkingsjaar 2024. 
2. Deze subsidie wordt, zoals voorgaande jaren, verleend voor de centrale werking van 
de organisatie op Vlaams niveau: voor de ondersteuning van de dienstverlenings- en 
vormingsactiviteiten en voor het stimuleren van kwaliteit en innovatie bij de verdere 
ontwikkeling van de samenwerking tussen zorgboerderijen en erkende welzijns- en 
gezondheidsvoorzieningen in Vlaanderen. Het SGZ zal met deze subsidie in het 
bijzonder bijdragen aan het bevorderen van structureel overleg en samenwerking 
tussen zorgboerderijen en diverse belanghebbenden in de samenleving, de bundeling 
en ontsluiting van kennis inzake groene zorg in Vlaanderen en in de EU, het verzamelen 
van cijfergegevens over actuele ontwikkelingen met betrekking tot groene zorg en de 
promotie van groene zorg.
 
3. Deze informatie werd verspreid naar de zorgboeren op de viering voor 20 jaar 
Steunpunt Groene Zorg in Leuven op 20 januari jongstleden en zal verder verspreid 
worden via de gebruikelijke communicatiekanalen van de organisatie namelijk de 
website, sociale media, digitale folders en infosessies, de kwaliteitsgids en 
inspraakmomenten voor zorgboeren.
