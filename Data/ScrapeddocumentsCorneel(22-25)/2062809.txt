title: ETCH-pleidooi voor ondergronds hoogspanningsnetwerk op gelijkstroom - Impact op Ventilus
thema: Energie
Wetenschap en Innovatie
pdf link: https://docs.vlaamsparlement.be/pfile?id=2062809
thema link: https://www.vlaamsparlement.be/parlementaire-documenten/schriftelijke-vragen/1818647
SCHRIFTELIJKE VRAAG
nr. 195
van CARMEN RYHEUL
datum: 11 april 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ETCH-pleidooi voor ondergronds hoogspanningsnetwerk op gelijkstroom  -  Impact op 
Ventilus
Op 26 maart 2024 heeft de Vlaamse minister van Innovatie in aanwezigheid van een 
honderdtal gerenommeerde internationale energiespecialisten en belanghebbenden in het 
Genkse Energyville de aftrap gegeven voor de oprichting van de Vlaamse Energy 
Transmission Competence Hub (ETCH). Dat nieuwe expertisecentrum zal met steun van 
de Vlaamse overheid gedurende vier jaar zeer intensief en innovatief onderzoek doen op 
het gebied van ondergrondse hoogspanningsnetten.
Om de klimaatdoelstellingen te halen, moet het huidige elektriciteitsnet maar liefst 
verdriedubbelen tegen 2050 om op die manier vooreerst tegemoet te kunnen komen aan 
de verhoogde elektrificatie veroorzaakt door elektrische wagens, warmtepompen, 
elektrificatie in de industrie enzovoort, alsook om de nieuwe hernieuwbare energie uit 
offshore windenergie en zonne-energie uit het zuiden te faciliteren.
De belangrijkste boodschap op de openingsconferentie, nota bene op de eerste werkdag 
volgend op de dag dat de Vlaamse Regering het gewestelijk ruimtelijk uitvoeringsplan 
(GRUP) voor een bovengronds Ventilus op wisselstroom goedkeurde, luidde echter dat 
dergelijk performant Vlaams hoogspanningsnetwerk best volledig ondergronds wordt 
aangelegd. Nog volgens de aanwezige specialisten is de meest geschikte technologie 
daarvoor hoogspanningsgelijkstroom, HVDC.
Dat is een boodschap die lijnrecht ingaat tegen de beslissing van deze Vlaamse Regering 
om Ventilus in West-Vlaanderen kost wat kost bovengronds op wisselstroom aan te leggen.
Die boodschap sterkt bovendien alleen maar de mensen in West-Vlaanderen dat hun roep 
om een volledig ondergrondse Ventilus niet alleen gerechtvaardigd, maar zelfs ook 
absoluut noodzakelijk is.
1. Heeft de Vlaamse minister van Innovatie die zeer belangrijke boodschap, na zijn 
doortocht op de ETCH-openingsconferentie, intussen al onder de aandacht gebracht 
van de overige leden van de Vlaamse Regering, of heeft de Vlaamse minister van 
Omgeving al op een andere manier kennis gekregen van die ETCH-boodschap met een 
essentiële impact op het Ventilusdossier? Zal de bespreking van die boodschap op het 
overleg binnen de Vlaamse Regering worden geagendeerd? Zo niet, waarom niet? Zo 
ja, wanneer?
2. Overweegt de Vlaamse minister van Omgeving, in samenspraak met de overige leden 
van de Vlaamse Regering, alsnog om, rekening houdende met de dwingende ETCH-
boodschap dat het benodigde performante en toekomstgerichte Vlaamse 
hoogspanningsnetwerk best volledig ondergronds en op gelijkstroom moet worden 
aangelegd, onmiddellijk de stekker uit de geplande bovengrondse Ventilusverbinding 
te trekken en dat volledige dossier opnieuw naar de tekentafel te sturen met het oog 
op het ontwerpen van een ondergronds Ventilus? Zo niet, waarom niet? Zo ja, welke 
stappen zullen daartoe dan eerstdaags worden gezet?
Deze vraag werd gesteld aan de ministers Jan Jambon (195), Zuhal Demir (507), Jo Brouns 
(364)
JAN JAMBON 
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, 
CULTUUR, DIGITALISERING EN FACILITAIR MANAGEMENT
ANTWOORD
op vraag nr. 195 van 11 april 2024
van CARMEN RYHEUL
Een gecoördineerd antwoord zal worden verstrekt door mevrouw Zuhal Demir, Vlaams 
minister van Justitie en Handhaving, Omgeving, Energie en Toerisme.
