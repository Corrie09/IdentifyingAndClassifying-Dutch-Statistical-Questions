title: Ongebruikte FM-frequenties - Erkenningsronde
thema: Media
pdf link: https://docs.vlaamsparlement.be/pfile?id=2040874
thema link: https://www.vlaamsparlement.be/parlementaire-documenten/schriftelijke-vragen/1800611
SCHRIFTELIJKE VRAAG
nr. 74
van FILIP BRUSSELMANS
datum: 2 februari 2024
aan BENJAMIN DALLE
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
Ongebruikte FM-frequenties  -  Erkenningsronde
Momenteel zijn er enkele lokale FM-frequenties ongebruikt doordat erkenningen van een 
aantal lokale radio-omroepen werden ingetrokken. Het gaat onder andere over frequenties 
in de grote Vlaamse steden als Antwerpen en Gent. De Vlaamse Regulator voor de Media 
(VRM) trok de erkenningen in, onder andere op basis van het feit dat frequenties een 
schaars goed zijn met een publieke meerwaarde en dat erover gewaakt moet worden dat 
ze maximaal worden benut. Het is dus van groot belang dat die frequenties opnieuw 
worden vrijgegeven. Ook de EU-richtlijnen stellen duidelijk dat frequenties niet onbenut 
mogen blijven.
De huidige legislatuur eindigt binnen enkele maanden. De duurtijd van eventuele nieuwe 
erkenningen is, zoals decretaal bepaald, slechts de resterende duurtijd van de 
oorspronkelijke erkenning. Er vormt zich dus geen probleem voor eventuele toekomstige 
keuzes qua looptijd. Dat het slechts enkele frequenties betreft, is bovendien geen 
argument om geen ronde te organiseren. De Franse Gemeenschap heeft eerder een 
erkenningsronde gehouden voor slechts één frequentie (Brussel 104,3 FM). Het decretaal 
kader is er en de uitvoeringsbepalingen ook. Er is dus geen reden om die frequenties niet 
te herverdelen.
1. Waarom heeft de minister tot op heden nog geen erkenningsronde georganiseerd? 
Wachten op de nieuwe radiostudie is een non-argument aangezien de resterende 
looptijd van de erkenningen gelijk is aan de oorspronkelijke termijn van de 
erkenningen, en dus kunnen erkenningen gewoon voor de resterende duur worden 
uitgegeven.
2. Wanneer zal de minister een oproep tot kandidaatstelling voor alle vrijgekomen 
frequentiepakketten (met dus onder andere Antwerpen en Gent) lanceren?
3. Zal de minister nog overgaan tot erkenning in de huidige legislatuur?
BENJAMIN DALLE 
VLAAMS MINISTER VAN BRUSSEL, JEUGD, MEDIA EN ARMOEDEBESTRIJDING
ANTWOORD
op vraag nr. 74 van 2 februari 2024
van FILIP BRUSSELMANS
1. Momenteel zijn er vier lokale frequentiepakketten die niet in gebruik zijn. Het 
uitgangspunt is dat frequenties als schaars goed niet, of toch zo kort mogelijk, 
ongebruikt mogen blijven. Tegelijkertijd moet er ook rekening gehouden met de 
operationele haalbaarheid. Dit betekent dat vrijgekomen frequenties pas opnieuw op 
de markt worden gebracht als er voldoende kritische massa is van frequenties die 
vrijgekomen zijn. Het is dus bijvoorbeeld niet zo dat we, omdat er een lokale frequentie 
vrijgekomen is, daarvoor onmiddellijk een ‘beauty contest’ moeten organiseren. We 
proberen dat altijd te bundelen. Voor vier frequentiepakketten wordt geen nieuwe 
erkenningsronde georganiseerd.
2. Ik verwijs naar het antwoord bij de eerste vraag.
3. Ik verwijs naar het antwoord bij de eerste vraag.
