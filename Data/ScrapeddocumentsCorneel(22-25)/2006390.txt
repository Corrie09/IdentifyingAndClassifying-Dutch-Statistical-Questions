title: Vitare - Stand van zaken
thema: Wonen
pdf link: https://docs.vlaamsparlement.be/pfile?id=2006390
thema link: https://www.vlaamsparlement.be/parlementaire-documenten/schriftelijke-vragen/1771149
SCHRIFTELIJKE VRAAG
nr. 16
van MAXIM VEYS
datum: 12 oktober 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Vitare  -  Stand van zaken
In 2008 werd Vitare opgericht door de West-Vlaamse projectontwikkelaar Matexi. In 2013 
verkocht Matexi 53 hectare onbebouwde grond aan zijn vehikel Vitare, en streek daarbij 
35,5 miljoen euro op. De deal werd gefinancierd met een lening van de Vlaamse 
Maatschappij voor Sociaal Wonen (VMSW). De gronden bleken echter grotendeels niet 
ontwikkelbaar, omdat ze in woonuitbreidingsgebied liggen, en die de lokale besturen niet 
willen aansnijden. Toch kreeg Matexi voor de grond de maximale schattingsprijs: 
gemiddeld 670.000 euro per hectare. 
Door het uitblijven van bouwprojecten verslechterde de financiële situatie bij Vitare 
zienderogen. In juni 2016 waarschuwde een onafhankelijk comité van experts nog voor de 
gevolgen van de grondaankoop. In 2018 werd Vitare in vereffening gesteld, waardoor de 
Vlaamse overheid met een miljoenenput achterbleef. 
Begin 2017 diende de toezichthouder een strafklacht in bij het Gentse gerecht. De 
toezichthouder koesterde vermoedens dat er strafrechtelijke inbreuken waren gepleegd bij 
de aankoop van de gronden. Later stelde de toezichthouder zich burgerlijke partij in het 
strafonderzoek. Begin 2019 begon de interne auditdienst van de VMSW alle individuele 
leningaanvragen en -overeenkomsten van Vitare te onderzoeken. Op 11 juni 2019 diende 
ook de VMSW een klacht met burgerlijke partijstelling in bij het gerecht.
De kwestie kwam ook al meermaals aan bod in de commissie Wonen. Tijdens een 
hoorzitting concludeerde het Rekenhof dat de controle van Vlaanderen op Vitare ernstig in 
gebreke is gebleven.
1. Wat is de huidige stand van zaken in het dossier? Is de minister op de hoogte van de 
stand van zaken in het gerechtelijk onderzoek?
2. Graag een overzicht van de huidige toestand per grond/perceel. Welke 
eindbestemming werd er voor elke grond gevonden? Wat zijn per grond nog de 
geplande initiatieven?
3. Hoeveel bedraagt momenteel het effectieve verlies voor de Vlaamse overheid?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 16 van 12 oktober 2023
van MAXIM VEYS
1. Het gerechtelijk onderzoek is nog steeds lopend. Het geheim van het onderzoek laat 
niet toe dat hier in dit stadium over wordt gecommuniceerd.
2. Twee gronden die de SHM Vitare had aangekocht zijn verkocht: het gaat om een project 
(dus grond en sociale huurwoningen) in de Spanjestraat in Roeselare en een grond in 
Leuven. Het project in Roeselare is verkocht door de vereffenaar aan de SHM De Mandel. 
De woonmaatschappij Thuiswest beheert nu dus deze sociale huurwoningen. De grond 
gelegen aan de Wakkerzeelsebaan in Leuven is door de vereffenaar verkocht aan de 
SHM Dijledal die hierop een project van sociale huurwoningen gaat realiseren.
De andere gronden zijn dus nog in eigendom van Vitare en hebben op dit moment dan 
ook nog geen andere bestemming: Menen (Lauwbergstraat), Knokke 
(Sacramentstraat), Lochristi (Stationstraat), Nazareth (tussen Axeldreef en 
Warandestraat), Zulte (Waalbeekstraat), Puurs (Sint-Andriesstraat), Mechelen 
(Struikheidestraat), Kalmthout (Foxemaatstraat) Rijkevorsel (Lijsterstraat), Ranst 
(Weidestraat), Turnhout (Huidevettersstraat), Rijkevorsel (Sparreweg-Wolbergstraat), 
Riemst (Bloesemstraat), Maasmechelen (Zuilstraat) en Maaseik (Venlosesteenweg).
3. De VMSW heeft reeds bij de goedkeuring van de jaarrekening voor 2018 vanuit het 
voorzichtigheidsprincipe waardeverminderingen geboekt op de uitstaande vorderingen 
op Vitare, voor 22,9 miljoen euro. Dit is niet de volledig uitstaande schuld van Vitare 
aan de VMSW. Vermits Vitare nog onroerend goed in eigendom heeft, wordt de 
schattingswaarde daarvan eveneens beschouwd als een te recupereren deel. De insteek 
van Vlaanderen bij de gerechtelijke procedures is uiteraard om maximaal de belangen 
van het Gewest te vrijwaren en dus het reële verlies te recupereren. 
