title: Limburg als transitieregio - EFRO-programma
thema: Economie
Wetenschap en Innovatie
pdf link: https://docs.vlaamsparlement.be/pfile?id=2080168
thema link: https://www.vlaamsparlement.be/parlementaire-documenten/schriftelijke-vragen/1833848
SCHRIFTELIJKE VRAAG
nr. 4
van ANDY PIETERS
datum: 16 oktober 2024
aan MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
Limburg als transitieregio  -  EFRO-programma
De Limburgse Reconversiemaatschappij (LRM) blijft een centrale rol spelen in het 
stimuleren van economische groei en innovatie in de provincie Limburg. Als belangrijke 
investeerder en katalysator in de regio beoogt LRM ervoor te zorgen dat Limburg ook in de 
toekomst aantrekkelijk blijft voor nieuwe bedrijven en investeringen. Dat sluit nauw aan 
bij de doelstellingen van het Vlaamse regeerakkoord, dat duidelijk stelt dat LRM haar 
inspanningen verder zal opschroeven, met bijzondere aandacht voor kennisontwikkeling 
en het gebruik van Europese financieringsbronnen, zoals subsidies en investeringsfondsen.
In het regeerakkoord wordt eveneens expliciet vermeld dat de status van Limburg als 
transitieregio behouden blijft. Dat houdt in dat Limburg door de Europese Unie wordt 
erkend als een regio die nog een inhaalslag moet maken op economisch vlak, maar die 
tegelijkertijd ook veel potentieel heeft voor verdere groei. Om dat te ondersteunen, wordt 
een aparte enveloppe gereserveerd voor het toewijzen van Europese middelen, met name 
via het Europees Fonds voor Regionale Ontwikkeling (EFRO). Dat fonds is bedoeld om de 
economische en sociale samenhang binnen de EU te versterken door investeringen te 
stimuleren die gericht zijn op duurzame economische groei en de creatie van banen.
Het regeerakkoord voorziet bovendien in een toekomstgerichte aanpak. Zo wordt met het 
nieuwe EFRO-programma na 2027 gepleit voor een voortzetting van de financiële 
ondersteuning van Limburg als transitieregio. Naast Limburg wordt er ook specifiek 
aandacht besteed aan de Geïntegreerde Territoriale Investeringen (GTI’s) voor andere 
regio’s zoals West-Vlaanderen, de Kempen en de stedelijke ontwikkeling in Antwerpen en 
Gent. Die programma's zijn gericht op het gericht inzetten van investeringen in regio’s die 
een specifieke ontwikkeling doormaken, om zo bij te dragen aan hun duurzame groei en 
concurrentiekracht.
1. Kan de minister meedelen hoeveel financiële middelen Vlaanderen krijgt vanuit het 
huidige EFRO-programma 21-27?
2. Kan de minister meedelen hoeveel financiële middelen vanuit het volgende EFRO-
programma beoogd worden? Zijn er specifieke speerpuntclusters waar de minister op 
wil inzetten? In welke mate wordt LRM daarbij betrokken?
MATTHIAS DIEPENDAELE
MINISTER-PRESIDENT VAN DE VLAAMSE REGERING, VLAAMS MINISTER VAN ECONOMIE, INNOVATIE EN 
INDUSTRIE, BUITENLANDSE ZAKEN, DIGITALISERING EN FACILITAIR MANAGEMENT
ANTWOORD 
op vraag nr. 4 van 16 oktober 2024
van ANDY PIETERS
 
1. Het Vlaamse EFRO-programma 2021-2027 krijgt maximaal 276.078.232 euro steun. 
Dit is verdeeld tussen de transitieregio Limburg (112.562.633 euro) en de resterende 
4 Vlaamse provincies (163.515.599 euro). 
2. Op dit moment is het nog afwachten hoeveel het programmabudget 2028-34 voor 
EFRO zal bedragen op Belgisch niveau en op Vlaams niveau. Dit wordt vastgelegd in 
het nieuwe Meerjarig Budgettair Kader (MFK) van de Europese Commissie. Daarna 
wordt er op intra-Belgisch niveau onderhandeld over de verdeling EFRO/ESF. In het 
regeerakkoord is opgenomen dat we zullen pleiten voor enerzijds de verderzetting van 
de financiering van Limburg als transitieregio en de Geïntegreerde Territoriale 
Investeringen (GTI) voor West-Vlaanderen, Kempen en Stedelijke Ontwikkeling 
Antwerpen en Gent en anderzijds een bijkomende GTI in te stellen voor de 
Denderstreek.
