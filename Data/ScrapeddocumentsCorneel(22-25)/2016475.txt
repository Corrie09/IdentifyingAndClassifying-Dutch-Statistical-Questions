title: Sport - Label Toegankelijke Sportinfrastructuur
thema: Sport
pdf link: https://docs.vlaamsparlement.be/pfile?id=2016475
thema link: https://www.vlaamsparlement.be/parlementaire-documenten/schriftelijke-vragen/1779814
SCHRIFTELIJKE VRAAG
nr. 129
van BRECHT WARNEZ
datum: 16 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Sport  -  Label Toegankelijke Sportinfrastructuur
Sport toegankelijk maken voor een zo breed mogelijk publiek is een uitgesproken ambitie 
van de Vlaamse overheid. Daartoe ontwikkelde ze het label Toegankelijke 
Sportinfrastructuur. Dat is een kwaliteitslabel voor sportinfrastructuur waar veel aandacht 
besteed wordt aan toegankelijkheid voor bijvoorbeeld personen met een beperking.
Het label kan worden behaald door bestaande sportinfrastructuur te laten doorlichten of 
door sportinfrastructuur zo te bouwen of te verbouwen dat ze toegankelijk wordt of is voor 
een zo breed mogelijk publiek. Er zijn drie verschillende onderverdelingen: het label A+ 
dat staat voor een goed toegankelijk gebouw, het label A++ voor een uitstekend 
toegankelijk gebouw en het label A+++ voor een excellent toegankelijk gebouw voor onder 
andere personen met een beperking. Er zijn verschillende mogelijkheden om daarbij info 
en begeleiding te krijgen, onder andere door Inter en Sport Vlaanderen.
Gelieve telkens de cijfers te geven voor het afgelopen jaar in Excel. Gelieve bij het 
verwijzen naar sportinfrastructuur telkens het adres van de desbetreffende 
sportinfrastructuur te vermelden.
1. Hoeveel aanvragen voor advies en begeleiding werden er bij Inter per provincie 
ingediend?
2. Hoeveel vragen over toegankelijke sportinfrastructuur zijn er per provincie gesteld aan 
Sport Vlaanderen?
3. Hoeveel vragen over financiële ondersteuning voor G-sporten werden er per provincie 
gesteld aan de zeven consulenten ‘sporten zonder drempels’ die daarvoor bereikbaar 
zijn?
4. In december 2022 en januari 2023 werden twee infosessies georganiseerd.
Hoeveel inschrijvingen werden voor die infosessies ontvangen en hoeveel personen 
per provincie waren ook effectief aanwezig bij de infosessies?
5. Hoeveel toegankelijkheidslabels werden het voorbije jaar toegekend? Gelieve per 
provincie een volledig overzicht te verstrekken met een onderverdeling voor A+, A++ 
en A+++ en daarbij voor West-Vlaanderen telkens de vermelding van de 
sportinfrastructuur en het adres daarvan.
6. Hoe zijn de volgens het toegankelijkheidslabel toegankelijke sportinfrastructuren 
geografisch verspreid? Gelieve een overzicht te geven per provincie en gemeente en 
soort label.
7. Hoe zijn de toegankelijke sportinfrastructuren verspreid over de verschillende sporten? 
Gelieve een overzicht te geven per sport van sportinfrastructuren volgens hun 
toegankelijkheid per provincie.
8. Hoeveel sportinfrastructuren waarover advies en/of begeleiding werd gevraagd aan 
Inter hebben ook een toegankelijkheidslabel ontvangen? Gelieve ook het soort label 
(A+, A++ of A+++) te vermelden.
9. Hoeveel sportinfrastructuren waarover vragen zijn gesteld aan Sport Vlaanderen 
hebben een toegankelijkheidslabel ontvangen? Gelieve ook het soort label te 
vermelden.
10. Hoeveel sportinfrastructuren per provincie hebben een toegankelijkheidslabel 
ontvangen na het vragen van financiële ondersteuning aan de zeven Consulenten? 
Gelieve ook het soort label en het bedrag per project te vermelden.
11. Hoeveel erkenningen werden toegekend na het volgen van een infosessie door de 
betrokkenen? Gelieve ook het soort label te vermelden.
12. Hoe wil de minister het toegankelijk maken van sportinfrastructuur en het toekennen 
van toegankelijkheidslabels verder faciliteren, promoten en uitbreiden? Gelieve een 
plan van aanpak, budgetten en doelstellingen te verschaffen.
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
ANTWOORD
op vraag nr. 129 van 16 november 2023
van BRECHT WARNEZ
1. Het aantal vragen voor advies en begeleiding bij Inter per provincie bedraagt:
a. Limburg: 7
b. Vlaams-Brabant: 2
c. Antwerpen: 3
d. Oost-Vlaanderen: 5
e. West-Vlaanderen: 11
2-3.Sport Vlaanderen heeft geen afzonderlijk geregistreerde gegevens van het aantal 
vragen die binnenkomen met betrekking tot toegankelijke sportinfrastructuur of de 
financiering van G-sporten.. 
4. Het aantal inschrijvingen en aanwezigen per infosessie bedraagt:
- Hasselt: 14 inschrijvingen en aanwezigen.
- Brasschaat + Merksem: 17 inschrijvingen en aanwezigen.
5. Sinds de lancering van het label werd 1 label toegewezen in het centrum van Sport 
Vlaanderen te Brasschaat (provincie Antwerpen): A++. 
6-7.De gescreende sportzaal in het centrum van Sport Vlaanderen te Brasschaat betreft 
een multisportcomplex met een focus op G-sport waar een grote verscheidenheid aan 
sporten beoefend worden.
8-10.Het initiatief om het centrum van Sport Vlaanderen te Brasschaat te screenen kwam 
vanuit Sport Vlaanderen. 
11. Er zijn nog geen erkenningen toegewezen. De trajecten zijn nog lopende.  
12. Sport Vlaanderen zal een samenwerkingsovereenkomst afsluiten met Inter om het 
label verder te promoten en de sportsector te sensibiliseren. De gesprekken zijn 
momenteel nog lopende. 
