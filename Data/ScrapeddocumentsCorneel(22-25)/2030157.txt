title: Brexit Adjustment Reserve - Steun aan bedrijven
thema: Economie
pdf link: https://docs.vlaamsparlement.be/pfile?id=2030157
thema link: https://www.vlaamsparlement.be/parlementaire-documenten/schriftelijke-vragen/1791978
SCHRIFTELIJKE VRAAG
nr. 155
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Brexit Adjustment Reserve  -  Steun aan bedrijven 
De Vlaamse Regering heeft vorig jaar het Vlaamse BAR-kader (Brexit Adjustment Reserve) 
gefinaliseerd om de steun aan de getroffen ondernemingen te regelen. Vlaanderen heeft 
recht op 223 miljoen euro uit de Brexit Adjustment Reserve. Het gaat over bedrijven en 
organisaties die kunnen aantonen dat ze al voor de Brexit handel dreven met het Verenigd 
Koninkrijk en kunnen aantonen dat ze door de Brexit verliezen hebben geleden.
Deze Vlaamse Regering wil met dit kader de impact van de Brexit op onze bedrijven zo 
veel mogelijk counteren. De Vlaamse Regering had al eind 2020 83 miljoen euro aan 
steunmaatregelen aangekondigd. 
De steunaanvragers moeten daarvoor een aanvraag indienen bij het Agentschap Innoveren 
en Ondernemen (VLAIO). Het was enorm belangrijk dat retroactieve kosten werden 
toegelaten. Want het merendeel van de ondernemingen en openbare entiteiten heeft al in 
hun voorbereidingen op de Brexit geïnvesteerd of kosten gemaakt. Op die manier vallen 
ondernemingen die proactief maatregelen hadden getroffen niet uit de boot.
Dankzij dat kader kunnen getroffen ondernemingen en openbare entiteiten tot 1 juli 2023 
een aanvraag indienen bij VLAIO voor de referentieperiode van 1 januari 2020 tot en met 
31 december 2023. Voor bedrijven wordt er maximaal 80 procent van de aanvaarde kosten 
uitbetaald en voor openbare entiteiten is dat 100 procent.
In opvolging van mijn schriftelijke vraag nr. 753 van 16 juni 2023 heb ik de volgende 
vragen.
1. Hoeveel ondernemingen hebben zich bij VLAIO aangemeld voor 
ondersteuningsmaatregelen? Hoeveel van die middelen werden al uitbetaald? Kan de 
minister een overzicht geven per jaar?
2. Kan de minister toelichting geven over het totale steunpakket dat Vlaanderen heeft 
vrijgemaakt in het kader van Brexit? Hoeveel van dat budget werd al opgebruikt? Kan 
de minister een onderverdeling maken naar welke sectoren dat budget is gegaan? Kan 
hij een overzicht geven per agentschap en per oproep?
3. Hoe evalueert de minister de werking en verdeling van de BAR-middelen? In welke 
andere vormen van ondersteuning zal de minister voorzien in verband met de volgende 
ontwikkelingen in 2024 in het kader van de Brexit en de toekomstige 
exportverplichtingen?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 155 van 5 januari 2024
van MAAIKE DE VREESE
1. In totaal zijn er 193 goedgekeurde steunaanmeldingen behandeld door de BAR 
managementautoriteit. Hiervan is op heden alle steun van uitbetaald, voor een 
totaalbedrag van € 117.011.561,04. Alle steunaanvragen werden in 2023 uitbetaald. 
Goedgekeurde projectvoorstellen per jaar: 
2022 92
2023 101
Totaal 193
2. Het totaalbudget beschikbaar voor Vlaanderen bedroeg € 143.247.436,10. Hiervan is 
er, zoals hierboven vermeld, € 117.011.561,04 uitbetaald door VLAIO. Hieronder een 
verdeling per sector: 
Sector Aantal
Agrofood 7
Chemie 3
Cultuur 23
Diensten 2
Handel 32
Haven 6
Industrie 3
Logistiek 27
Luchthaven 1
Onderwijs 4
Overheid 40
Primaire Sector 11
Textiel 8
Toerisme 6
Visserij 20
Eindtotaal 193
3. Gezien het korte tijdbestek voor het uitvoeren van het programma is er optimaal 
gebruik gemaakt van het budget, hierbij is een brede waaier aan sectoren bereikt die 
elk op hun eigen manier geïmpacteerd zijn door de uitstap van het VK uit de Europese 
Unie. Gezien de BAR een Europees fonds betreft en de looptijd hiervan is geëindigd op 
31 december 2023 zullen er geen verdere subsidies goedgekeurd worden. 
Ondernemers met vragen omtrent de Brexit en handel met het Verenigd Koninkrijk 
zullen nog altijd de mogelijkheid hebben om hun vragen te stellen via de bestaande 
kanalen van VLAIO en FIT, met de expertise die is opgebouwd omtrent het VK de 
afgelopen jaren. 
