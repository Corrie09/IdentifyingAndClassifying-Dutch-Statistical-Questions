title: Nieuwe fiets- en wandelbrug Gentbrugge-Sint-Amandsberg - Financiering
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018795
thema link: https://www.vlaamsparlement.be/parlementaire-documenten/schriftelijke-vragen/1782373
SCHRIFTELIJKE VRAAG
nr. 270
van STIJN DE ROO
datum: 24 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Nieuwe fiets- en wandelbrug Gentbrugge-Sint-Amandsberg  -  Financiering
“Het ontwerp voor een nieuwe fiets- en wandelbrug over de Schelde tussen Gentbrugge 
en Sint-Amandsberg is goedgekeurd. Het wordt een slanke, steile brug met 4 procent 
hellingsgraad. Alles ligt op schema om volgend jaar te beginnen met bouwen,” stond te 
lezen, zowel in Het Laatste Nieuws als in Het Nieuwsblad van 21 november 2023.
Ook nog volgens de artikels zijn de ontwerpplannen voor de nieuwe fiets- en 
voetgangersbrug over de Schelde in de week van 14 november goedgekeurd door het 
stadsbestuur van Gent. De Vlaamse Waterweg (DVW) kan de omgevingsvergunning nu 
aanvragen. 
De nieuwe brug - die voorlopig de naam Brug Noord draagt - zal de oevers van De Schelde 
tussen Sint-Amandsberg en Gentbrugge verbinden. Ze zal worden geplaatst op ongeveer 
30 meter ten westen van de Scheldelaan in Sint-Amandsberg en in Gentbrugge op 
ongeveer 180 meter ten oosten van de Jules Van Biesbroeckstraat. Ze zal voor veel fietsers 
een kortere weg bieden. 
Het is de ambitie om in 2024 te starten met de bouw, zodat de brug open kan in 2025.
“De kostprijs wordt geraamd op 1,7 miljoen euro. De stad Gent betaalt de helft (deels met 
geld uit het Oost-Vlaams fietsfonds). De andere helft zal De Vlaamse Waterweg (DVW) ten 
laste nemen,” aldus de minister in de pers. 
In Het Nieuwsblad van 17 april 2023 verscheen een artikel met als titel ‘Akkoord over 
nieuwe fiets- en wandelbrug over de Schelde is rond: bouw kan volgend jaar starten’, 
waarin te lezen staat: “Als alles goed gaat, ligt er eind 2025 een nieuwe fiets- en 
wandelbrug over de Schelde tussen Gentbrugge en Sint-Amandsberg. De stad Gent heeft 
na jaren overleg en studiewerk een akkoord gevonden met De Vlaamse Waterweg en 
Destelbergen over het geld en de timing.”
In de artikels staat te lezen dat het de ambitie is om met de bouw van de brug te starten 
in 2024. In het ontwerp geïntegreerd investeringsprogramma (GIP) 2024, dat door de 
minister werd ondertekend op 16 oktober 2023, wordt geen melding gemaakt van een 
budget voor de bouw van deze brug in 2024, terwijl in de artikels vermeld staat dat de 
Vlaamse Waterweg (DVW) 850.000 euro ten laste zal nemen, en waarover volgens het 
artikel in Het Nieuwsblad van 17 april 2023 toen al een akkoord was.
1. Binnen welk budget wordt de financiering van 850.000 euro voor de bouw van deze 
brug opgenomen?
2. Werd de brug opgenomen in het ontwerp GIP 2024? Zo ja, waar? Zo niet, waarom 
niet?
3. Hoe verklaart de minister de aankondiging in relatie tot de voorziening van het budget?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 270 van 24 november 2023
van STIJN DE ROO
1. Zoals gesteld in het antwoord op uw schriftelijke vraag nr. 185 van 8 november 2023 
zal het budget van Zeeschelde zone Gentbrugge-Melle worden aangewend om onder 
andere de fietsverbindingen over de Zeeschelde te realiseren. Hiermee wordt naar deze 
brug verwezen.
2. Dit bedrag werd mee opgenomen in het ontwerp GIP 2024 onder de hierboven vermelde 
titel.
3. De aanbesteding van het project is momenteel lopende en een vergunningsaanvraag is 
in voorbereiding. Als deze procedures hun normaal verloop kennen, kan de hierboven 
door u vermelde timing worden gerealiseerd.
