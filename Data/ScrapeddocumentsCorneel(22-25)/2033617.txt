title: Website adopteereendier.be - Evaluatie
thema: Dierenwelzijn
pdf link: https://docs.vlaamsparlement.be/pfile?id=2033617
thema link: https://www.vlaamsparlement.be/parlementaire-documenten/schriftelijke-vragen/1793073
SCHRIFTELIJKE VRAAG
nr. 233 
van ALLESSIA CLAES
datum: 10 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Website adopteereendier.be  -  Evaluatie
Elk jaar worden duizenden honden en katten tijdelijk opgevangen in asielen. De 
dierenasielen geven onderdak en de nodige zorgen aan dieren die verloren, achtergelaten, 
verwaarloosd, in beslag genomen of verbeurdverklaard zijn. Dierenasielen spelen dus een 
onmiskenbare rol in het dierenwelzijn in Vlaanderen.
In 2018 werd adopteereendier.be gelanceerd. Via de website vinden Vlamingen met een 
dierenwens gemakkelijker hun weg naar de Vlaamse dierenasielen. De website biedt een 
overzicht van de dieren die in een asiel zitten, geordend op onder meer provincie, soort, 
ras en leeftijd.
1. Hoeveel bezoekers telt de website www.adopteereendier.be jaarlijks? Graag een 
overzicht van 2023.
2. Hoeveel Vlaamse dierenasielen maakten in 2023 gebruik van de website 
www.adopteereendier.be? Graag een overzicht van de Vlaamse dierenasielen.
3. Hoeveel dieren werden ter adoptie aangeboden via de website 
www.adopteereendier.be in 2023? Graag een opsplitsing per diersoort.
4. Hoeveel dieren vonden een nieuwe eigenaar via de website www.adopteereendier.be 
in 2023? Graag een opsplitsing per diersoort.
5. Hoe evalueert de minister de cijfers en het gebruik van de website 
www.adopteereendier.be?
6. Ziet de minister een dalende of een stijgende trend in het gebruik van de website door 
gebruikers en dierenasielen? Hoe verklaart de minister de trend?
7. Worden er nog nieuwe initiatieven genomen met betrekking tot de website?
8. Welk budget werd in 2023 uitgetrokken voor het gebruik en onderhoud van de 
website?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 233 van 10 januari 2024
van ALLESSIA CLAES  
1. In 2023 bezochten 881.757 unieke bezoekers de website.
2. In 2023 hebben 140 Vlaamse asielen dieren op adopteereendier.be geplaatst. In 
bijlage kan u de lijst terugvinden. 
3. In 2023 werden in totaal 14.200 dieren op adopteereendier.be ter adoptie 
aangeboden.
•Honden: 2.758
•Katten: 8.902
•Cavia: 554
•Konijn: 828
•Andere knaagdieren: 341
•Reptielen: 26
•Volièrevogels: 437
•Overige dieren: 9
•Ezel: 11
•Geit: 42
•Paard - Pony: 110
•Pluimvee: 141
•Schaap: 10
•Varken: 22
•Overige weidedieren: 9
4. Van de 14.200 aangeboden dieren, vonden er 10.460 een nieuwe thuis in 2023. Het 
is niet met absolute zekerheid aan te geven of deze ook allemaal via de site 
geadopteerd werden, aangezien dierenasielen niet moeten aangeven via welke weg 
het dier geadopteerd is. Dit cijfer geeft ook niet weer hoeveel dieren er in totaal in 
2023 werden geadopteerd in de Vlaamse asielen aangezien niet alle dierenasielen alle 
dieren (kunnen) plaatsen op de website.
5. Jaarlijks bezoeken een groot aantal mensen de website www.adopteereendier.be en 
vinden heel wat dieren een nieuwe thuis. De cijfers tonen het succes aan van dit 
adoptieplatform.
6. Het is moeilijk om de jaren met elkaar te vergelijken, omdat de rapporteringswijze 
enkele maanden geleden aangepast werd. Nieuwe dierenasielen vinden wel 
makkelijker de weg naar het programma en maken er gebruik van waardoor het 
aanbod verder uitgebreid wordt. Bovendien is bijna 900.000 unieke bezoekers best 
mooi binnen Vlaanderen. Hoe meer Vlamingen met een dierenwens de website 
bezoeken, hoe meer asieldieren een nieuwe thuis kunnen vinden. 
7. We zullen deze website blijven promoten en de asielen ook blijven stimuleren om hun 
dieren hierop aan te bieden. Er worden uiteraard regelmatig updates gedaan aan de 
website onder meer voor een grotere gebruiksvriendelijkheid, zowel voor de 
dierenasielen als voor de websitebezoekers. In de komende maanden zal er een 
bevraging gebeuren bij de dierenasielen en een overleg worden ingepland met de 
werkgroep waarin dierenasielen zetelen zodat zij opmerkingen en wensen met 
betrekking tot Animal Shelter en adopteereendier.be met ons delen en bespreken. .
8. Voor onderhoud en beheer van Animal Shelter en adopteereendier.be is een contract 
afgesloten van vier jaar (juli 2021- juni 2025) voor een totaal van 139.767 euro. In 
2023 is er 29.578,45 euro geïnvesteerd in beide websites. 
BIJLAGE
https://www.vlaamsparlement.be/link?id=18431
