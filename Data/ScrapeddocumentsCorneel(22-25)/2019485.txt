title: Opgroeien - Samenwerking met het Vlaams Expertisecentrum Kindermishandeling (VECK)
thema: Welzijn en Gezin
pdf link: https://docs.vlaamsparlement.be/pfile?id=2019485
thema link: https://www.vlaamsparlement.be/parlementaire-documenten/schriftelijke-vragen/1782219
SCHRIFTELIJKE VRAAG
nr. 119
van ILSE MALFROOT
datum: 24 november 2023
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Opgroeien  -  Samenwerking met het Vlaams Expertisecentrum Kindermishandeling (VECK)
De opvolging van handhavingsdossiers gebeurt door ‘klantenbeheer kinderopvang’ in 
samenwerking met de juridische dienst en Zorginspectie.
Wanneer er situaties zijn waar er mogelijk sprake is van kindermishandeling - in de brede 
betekenis van het woord en met het oog op een correcte inschatting van risico’s - wordt 
bijkomend het Vlaams Expertisecentrum Kindermishandeling betrokken.
Zorginspectie wordt betrokken als het belangrijk is om ter plaatse te kijken of tekorten zijn 
weggewerkt en/of als er in het kader van een gevaarsituatie ter plaatse een aantal zaken 
moeten worden gecontroleerd.
1. Voor welke voorzieningen/organisatoren heeft Opgroeien sinds 2022 de medewerking 
gevraagd bij het VECK om een correcte inschatting van de risico’s te maken, bij enig 
vermoeden van mogelijke kindermishandeling in de brede betekenis van het woord? 
Graag een overzicht met vermelding van de naam van de organisator, het adres van 
de voorziening, het type opvang, het type organisator en de reden van de 
medewerking van het VECK.
2. In welke gevallen werd Zorginspectie betrokken, sinds 2022? Graag een overzicht. 
3. Wat is de definitie van ‘kindermishandeling’ in de brede zin van het woord?
4. Is er een samenwerkingsprotocol tussen het VECK en Opgroeien? Zo ja, kan de 
minister daarvan een kopie bezorgen?
5. Wordt er bij het doorgeven van documenten rekening gehouden met de 
privacyregelgeving en de rechten van de kinderen en de organisatoren? Graag meer 
toelichting. 
6. Informeert Opgroeien de ouders als het VECK wordt ingeschakeld om een bepaald 
dossier te onderzoeken? Graag meer toelichting.
7. Hoe vaak heeft Opgroeien, in een juridisch geschil met een voorziening, de 
medewerking van het VECK gevraagd om een dossier te onderzoeken? Graag een 
overzicht.
8. Welk advies kan het VECK zoal geven?
9. In hoeveel gevallen heeft Opgroeien het advies van het VECK gevolgd?
10. In hoeveel gevallen van de onderzochte gevallen heeft dit geleid tot een 
sluiting/schorsing/opheffing van de vergunning? Graag een overzicht.
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 119 van 24 november 2023
van ILSE MALFROOT
1. Deze informatie kan niet op de gevraagde manier gegeven worden, gelet op de 
bescherming van de persoonlijke levenssfeer van de betrokkenen. 
2. De risico-taxatie van het VECK gebeurt onafhankelijk van Zorginspectie.
3. Het betreft situaties in de kinderopvang waar er een vermoeden is of aanwijzingen zijn 
dat de integriteit van kinderen in het gedrang is, waarbij het onzeker/onduidelijk is 
voor Opgroeien waar de aantasting van de integriteit gebeurt, of deze al dan niet 
accidenteel is. Opgroeien kan eveneens beroep doen op het VECK-team Kinderopvang 
vanuit voorzorg, ter preventie van aantastingen van de integriteit of de veiligheid van 
kinderen in het aangemelde kinderopvanginitiatief.
4. De opdracht van het VECK geschiedt op basis van artikel 15, 6° van het Besluit van 
de Vlaamse Regering van 17 november 2017 betreffende de erkenning en subsidiëring 
van de vertrouwenscentra kindermishandeling en de partnerorganisatie.
Artikel 15. 
De partnerorganisatie heeft de volgende opdracht in dit kader: 
6. In opdracht van het agentschap adviseren over de veiligheid van minderjarigen in 
een voorziening en over het pedagogisch handelen in een voorziening op basis van 
een gestructureerd risicotaxatieproces.
Er is een schriftelijke samenwerkingsprocedure tussen het agentschap en VECK. 
5. De organisatoren worden voor de aanmelding verwittigd dat ze aangemeld zullen 
worden. Ze zijn steeds betrokken en op de hoogte van de stappen die gezet worden 
in de risico inschatting en ontvangen via het agentschap het advies van VECK.
Namen van kinderen worden niet gedeeld, tenzij de taxatie aangevraagd wordt naar 
aanleiding van klacht door een ouder over zijn/haar betrokken kind. 
Het advies van VECK bevat enkel de informatie die strikt nodig is om het advies te 
onderbouwen.
De risicotaxatie wordt gevraagd met het oog op de beveiliging van de belangen van 
de kinderen en is dus in het belang van de kinderen.
6. Als de aanmelding bij het VECK gepaard gaat met een voornemen of effectieve 
schorsing, dan wordt dit gecommuniceerd naar alle ouders. 
7. Het feit dat een geschil loopt met een organisator is geen indicator om een dossier te 
laten onderzoeken door VECK. Dat gebeurt enkel indien er aanwijzingen zijn dat een 
risicotaxatie nodig is, bv uit voorzorg of omwille van meerdere incidenten of 
onduidelijkheid over een bepaald incident.
8. Kinderopvanginitiatief kan de activiteiten verderzetten of hervatten zonder verdere 
voorwaarden ikv handhaving.
Kinderopvanginitiatief kan de activiteiten verderzetten of hervatten, mits aan bepaalde 
voorwaarden is voldaan …(bv ondersteuning Mentes, bijkomende gesprekken met 
VECK, …)
Kinderopvanginitiatief kan de activiteiten niet verderzetten of hervatten, tenzij er aan 
bepaalde voorwaarden is voldaan… (voorwaarden die maken dat de risico’s kunnen 
weggewerkt worden, invoering van beschermende factoren)
Kinderopvanginitiatief kan de activiteiten niet verderzetten of hervatten
De betrokken functiehouder (organisator, verantwoordelijke, kinderbegeleider) kan 
(g)een functie opnemen in de opvang baby’s en peuters of opvang van buitenschoolse 
opvang, dan wel onder bepaalde voorwaarden. De voorwaarden die eventueel bij een 
advies geformuleerd worden zijn verbonden aan de inzichten vanuit de risicotaxatie. 
Ze kunnen specifiek gericht zijn op het remediëren van risicofactoren en/of het 
versterken van beschermende factoren.
9. In de interne procedure is voorzien dat het advies van VECK altijd wordt geagendeerd 
op dossier- of crisisbespreking.  Tijdens dit overleg wordt bepaald welke volgende stap 
(eventuele handhaving of niet) nodig is.
In bijna alle dossiers wordt het advies van VECK gevolgd.
10.
•Situatie 2023 :
Voor 2023 zijn de gegevens nog niet volledig. 
•Situatie 2022:
o45 dossiers aangemeld en afgesloten, waarvan bij 5 geen taxatie gebeurde 
door stopzetting van de locatie (op initiatief van organisator)
- bij 4 dossiers kwam het advies dat de locatie de activiteiten niet verder kan 
zetten of hervatten;
- bij 7 dossiers kwam het advies dat de locatie de activiteiten niet verder kan 
zetten, tenzij aan bepaalde voorwaarden voldaan is;
- bij 20 dossiers kwam het advies dat de activiteiten verder gezet kunnen 
worden, mits aan bepaalde voorwaarden is voldaan;
- bij 9 dossiers kwam het advies dat de activiteiten verder gezet kunnen 
worden zonder voorwaarden.
