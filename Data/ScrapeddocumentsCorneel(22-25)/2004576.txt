title: Imec - Rol in Europese Chips Act
thema: Economie
Wetenschap en Innovatie
pdf link: https://docs.vlaamsparlement.be/pfile?id=2004576
thema link: https://www.vlaamsparlement.be/parlementaire-documenten/schriftelijke-vragen/1773461
SCHRIFTELIJKE VRAAG
nr. 39
van MAURITS VANDE REYDE
datum: 19 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Imec  -  Rol in Europese Chips Act 
De Europese Commissie formuleerde eerder de ambitie om een Europese halfgeleider- en 
chipindustrie uit te bouwen. Die moet de strategische afhankelijkheid van Europa op het 
vlak van halfgeleiders verminderen. 
Imec was en is betrokken bij de uitwerking van de European Chips Act en er zou ook een 
belangrijke rol weggelegd zijn voor imec als Europees onderzoekscentrum in het kader van 
de Chips Act. Dat is uiteraard een internationale erkenning van imec, dat sinds de 
oprichting in 1984 uitgroeide tot het grootste Europese onderzoekscentrum op het gebied 
van o.a. nano-elektronica en chip- en nanotechnologie. Het is een internationaal 
expertisecentrum, waar onderzoekers uit de hele wereld en uit verschillende sectoren 
samenwerken aan de ontwikkelingen van nieuwe technologieën op basis van halfgeleiders.
In de vergadering van de Commissie voor Economie, Werk, Sociale Economie, Wetenschap 
en Innovatie op 17 februari 2022 gaf toenmalig bevoegd minister Crevits toelichting bij de 
stand van zaken over de besprekingen. De minister gaf aan dat de besprekingen nog bezig 
waren en dat het bewaken van de onafhankelijkheid van imec daarbij een cruciaal 
aandachtspunt is. Er waren immers signalen over ongerustheid dat een Europese rol voor 
imec de autonomie van de instelling zou beperken. Volgens minister Crevits was er geen 
enkele indicatie dat die ongerustheid gegrond was/is.
De European Chips Act gaat gepaard met aanzienlijke extra onderzoeksbudgetten en 
Europese middelen voor het opzetten van pilootlijnen. Met een centrale rol voor imec zou 
imec zijn financiering kunnen versterken, wat zou inspelen op de nood aan extra 
financiering om de internationale leiderschapspositie als onderzoekscentrum te kunnen 
behouden. Vlaanderen kan die financiering wellicht niet alleen dragen.
In antwoord op mijn schriftelijke vragen nr. 88 van 20 oktober 2022, nr. 319 van 25 januari 
2023 en nr. 631 van 23 mei 2023 gaf de minister een stand van zaken, waarbij hij verwees 
naar de nog lopende onderhandelingen.
Inmiddels werd een akkoord bereikt over de European Chips Act, waarvoor 43 miljard euro 
budget zou worden samengebracht.
In zijn laatste schriftelijk antwoord gaf de minister aan dat op het einde van kwartaal 3 
van dit jaar er wellicht meer duidelijkheid zou zijn over de financiering en verdere 
betrokkenheid van imec.
1. Wat is thans de stand van zaken? Is er inmiddels bijkomende duidelijkheid over de 
verdere rol van imec en de financiering (Europees, Vlaams, ander)?
2. In welke verdere stappen en timing is voorzien?
JO BROUNS 
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 39 van 19 oktober 2023
van MAURITS VANDE REYDE
1. Zoals aangegeven in de parlementaire vraag nr. 631, liggen er voor imec vooral 
kansen binnen de eerste pijler van de Chips Act. Die voorziet in stimulansen om de 
Europese onderzoeks- en innovatiecapaciteit in de halfgeleidersector te bevorderen, 
en doet dit via de werking van de Gemeenschappelijke Onderneming Chips (de Chips 
Joint Undertaking of ‘Chips-JU’). Die Chips JU schrijft oproepen uit via een 
werkprogramma, waaraan organisaties zoals imec aan kunnen deelnemen. Indien 
geselecteerd, krijgen ze recht op financiering om zo de onderzoeks- en 
innovatieprojecten uit te voeren. Die projecten nemen de vorm aan van pilootlijnen 
die bedoeld zijn om innovaties te ontwikkelen, uit te testen, en op kleine schaal te 
demonstreren. Drie voorlopige pilootlijnen van strategisch belang voor Europa zijn 
reeds geïdentificeerd:
-Het ontwikkelen van sub-2nm GAA procestechnologie
-FD-SOI technologie van 10nm en kleiner
-Heterogene integratie
Ook over onderwerpen zoals vermogenselektronica (SiC/GaN), photonica en 
quantumtechnologie worden gesprekken gevoerd met diverse lidstaten. Voor deze 
voorstellen is het echter minder duidelijk wat op dit moment de maturiteitsgraad is.
In het kader van de ondersteuning van de strategische chipsector in Europa en de 
centrale rol van imec hierin, heeft de Vlaamse Regering zich geëngageerd om voor 
elke euro Europese subsidies die imec ontvangt, de vereiste gelijke cofinanciering te 
voorzien. Hiertoe ondertekende de Vlaamse Regering op 7 juli 2023 ook een 
intentieverklaring, met een engagement van maximaal 750 miljoen euro.1
2. De tijdlijn die werd meegedeeld in het antwoord op de vraag nr. 631 liep vertraging 
op. Waar de Chips Act normaal gezien al eind juni in werking moest treden, is dit nu 
pas op 21 september gebeurd. Daarom kon de Chips JU pas later zijn officiële 
werkzaamheden van 2023 wijzigen, teneinde ook de aangekondigde pilootlijnen te 
omvatten. Tegen einde november 2023 wordt verwacht dat het aangepaste 
werkprogramma vastgelegd wordt met de opening van de “call for expression of 
interest” voor de drie geïdentificeerde pilootlijnen. De exacte bedragen die 
uitgetrokken worden voor elke pilootlijn, zijn momenteel nog volop het voorwerp van 
besprekingen. 
Indien het werkprogramma eind november effectief vastgelegd is, kan Imec dan een 
projectvoorstel indienen om aanspraak te maken op de financiering voor de uitbouw 
van een pilootlijn. In principe zou dan vanaf 2024 de financiering in gang treden, en 
gaat de uitbouw van de pilootlijn van start. Het project voorziet in jaarlijkse 
werkplannen tot en met 2028, maar het is niet uitgesloten dat de financiering 
doorloopt tot 2030.
1 Zie https://www.ewi-vlaanderen.be/nieuws/vlaamse-overheid-en-imec-ondertekenen-letter-intent-voor-de-
uitbouw-van-imecs-cleanroom
