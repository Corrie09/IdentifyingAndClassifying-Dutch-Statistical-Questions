title: B-stroom eerste graad secundair onderwijs - Problematiek en toekomstperspectief
thema: Onderwijs en Vorming
pdf link: https://docs.vlaamsparlement.be/pfile?id=2002014
thema link: https://www.vlaamsparlement.be/parlementaire-documenten/schriftelijke-vragen/1766016
SCHRIFTELIJKE VRAAG
nr. 14
van JAN LAEREMANS
datum: 3 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
B-stroom eerste graad secundair onderwijs  -  Problematiek en toekomstperspectief
In aanloop naar dit schooljaar klonken enkele verontrustende signalen uit de B-stroom van 
de 1e graad secundair onderwijs. Het betreft problemen die al langer spelen in de B-stroom 
en eigenlijk voor het grootste deel inherent verweven zijn met de door de (toenmalige) 
regeringspartijen ingestelde opzet van dit onderwijssegment, maar die dit schooljaar een 
culminatiepunt lijken te bereiken.
Ten eerste is er het capaciteitstekort: in Antwerpen bijvoorbeeld kregen bij het online 
aanmelden voor dit schooljaar 500 leerlingen te horen dat er in de B-stroom geen plaats 
was voor hen. Vlaanderenwijd is sinds de start van de modernisering van het secundair 
onderwijs het aantal leerlingen in de B-stroom ook fel gestegen, van ca. 21.400 in 2019-
2020 naar 24.300 in 2022-2023 (+13,5%). Er is weliswaar een algemene demografische 
stijging in de 1e graad, maar in de A-stroom gaat de stijging veel minder fel, dat gaat om 
enkele procentpunten. Afgaande op de berichtgeving zal dit schooljaar het recordaantal B-
stroomleerlingen opnieuw gebroken worden.
Dat tekort heeft enerzijds te maken met infrastructuur, anderzijds met het lerarentekort. 
Maar het is ook een feit dat veel scholen niet geneigd zijn om hun B-stroom sterk uit te 
breiden omdat het lerarenkorps in veel scholen ook gewoonweg te weinig draagkracht kent 
ten opzichte van de grote noden bij het leerlingenpubliek in de B-stroom. De groep is erg 
divers en uitdagend om les aan te geven: de meerderheid van die kinderen kent 
onvoldoende Nederlands, heeft een zorgnood en/of heeft ook een sociale problematiek. 
Door de capaciteitstekorten in het buitengewoon onderwijs worden er ook meer en meer 
leerlingen die eigenlijk daar beter geholpen zouden worden in die B-stroom gedropt. 
Daarnaast daalt ook het niveau van de leerlingen binnen die B-stroom. Sowieso zitten er 
in de B-stroom leerlingen die heel wat competenties uit de lagere school ontberen, maar 
dat wordt alsmaar erger. Door de overgang op basis van leeftijd komen er heel wat 12-
jarigen terecht die zelfs het niveau 4e of 3e leerjaar niet hebben. Leerlingen die niet uit 
het hoofd kunnen uitrekenen hoeveel 18+13 is, die geen analoge klok kunnen lezen, die 
basiswoorden niet begrijpen, laat staan dat ze die correct kunnen schrijven, etc. De druk 
op de B-stroom toont zo ook hoe hard het basisonderwijs onder druk staat. Een steeds 
groter wordende groep verlaat de lagere school zonder de absolute basics.
Deze problemen hangen zoals gezegd samen met de opzet van die B-stroom; deze is 
ontworpen als een remediëringsstroom, een traject waar kinderen in terechtkomen die 
geen getuigschrift lager onderwijs hebben en die dus nog heel wat startcompetenties 
ontberen. Bedoeling is dat hun die competenties zo snel mogelijk worden bijgebracht zodat 
ze zogezegd ook nog kunnen ‘opstromen’ naar de A-stroom, wat in veel gevallen een utopie 
is. De facto is de B-stroom daardoor geen segment meer dat echt voorbereidt op het 
beroepsonderwijs, maar is het eigenlijk een ‘A-stroom ultra light’ geworden, een soort 
bijspijkersegment van de niet-geslaagden uit het lager onderwijs. Een grote rol daarbij 
spelen die overgangen op basis van leeftijd.
Verschillende spelers uit het onderwijsveld pleiten daarom voor meer ondersteuning, zowel 
wat betreft leernoden als rond welzijnsproblematieken. Maar in de eerste plaats wijzen ze 
op de urgente nood aan meer visie omtrent de opzet en de doelen van de B-stroom: wat 
moeten we in godsnaam met die grote groep 12- à 14-jarigen die zelfs na 6 jaar lager 
onderwijs niet meekunnen met die basis? Hoe geven we die een plek in het secundair 
onderwijs dat past bij hun noden en aspiraties? Wat verwachten we van dat soort jongeren? 
Want nu is de B-stroom te veel gewoonweg een afvalbak van ‘restjesleerlingen’.
1. Hoe evalueert de minister de aangehaalde bezorgdheden uit de B-stroom?
2. Omtrent de nood aan knowhow rond kwaliteitsvolle didactische aanpakken van de 
leernoden van deze leerlingen is er meer professionalisering van leraren nodig. Recent 
werd het budget voor professionalisering opgetrokken, maar veel leraren ontberen nog 
concrete handvaten.
a) Er loopt op dit moment nog een OBPWO-onderzoek omtrent effectieve 
leeromgevingen in de B-stroom.
Wat is het concrete doel van dat onderzoek? Zullen de resultaten ervan ook duidelijk 
verspreid worden naar het onderwijsveld?
b) Welke rol ziet de minister weggelegd voor het Leerpunt? Zal dat ook werken aan 
specifiek evidence informed materiaal over en voor de B-stroom?
c) Welke rol ziet de minister weggelegd voor de lerarenopleidingen? Moeten ze meer 
inzetten op specifieke didactieken voor de B-stroom? Moet men in 
lerarenopleidingen secundair onderwijs bijvoorbeeld meer inzetten op 
kruisbestuiving met de lerarenopleiding lager onderwijs, aangezien het niveau van 
de leerlingen vaak ook dat van een lagereschoolleerling is?
3. Zal de minister inzetten op meer ondersteuning rond welzijnsproblematieken die 
spelen in de B-stroom? Welke initiatieven neemt hij ter zake, eventueel in 
samenwerking met zijn collega bevoegd voor Welzijn?
4. De kern van het probleem van de B-stroom zit zoals vermeld ook al in het lager 
onderwijs, waar men enerzijds een algemene niveaudaling ziet (cf. de PIRLS-
resultaten), maar waar men anderzijds fel kampt met de grote aantallen aan 
Nederlandsonkundige kinderen.
Hoe wil de minister hieraan tegemoetkomen? Want er komen wel nieuwe eindtermen 
basisonderwijs, maar eindtermen op zich verbeteren de kwaliteit van het onderricht 
niet, alsook verhelpen ze niet de uitdaging van het veranderende, steeds diverser 
wordende leerlingenpubliek.
5. Zoals vermeld, worden gewoonweg ook veel leerlingen uit het buitengewoon onderwijs 
in de B-stroom gedropt wegens tekorten in het buitengewoon secundair onderwijs 
(bso). De minister heeft enkele regels omtrent de oprichting van nieuwe scholen 
buitengewoon onderwijs versoepeld, maar voorlopig blijft de nood hoger dan het 
aanbod. Een echt slagkrachtig buitengewoon onderwijs heeft vooral een degelijke 
structurele meerinvestering nodig. 
Hoe wil de minister daaraan tegemoetkomen?
6. Overweegt de minister om het algemene opzet en doelen van de B-stroom te herzien? 
a) De hele modernisering van het secundair onderwijs wordt gemonitord en zal 
uiteindelijk geëvalueerd worden.
Wat is daar de stand van zaken? Wordt hierin specifieke aandacht besteed aan de 
situatie in de B-stroom?
b) De vraag rijst ook of we moeten wachten tot die evaluatie volledig is afgerond 
alvorens we de doelmatigheid van de B-stroom kunnen beoordelen en dus het opzet 
en de doelen van de B-stroom kunnen herzien.
Kan dus (op korte dan wel op middellange termijn) in die hoedanigheid ook het 
kaderdecreet worden herzien zodat we in die eerste graad een adequatere structuur 
kunnen uittekenen voor die leerlingenpopulatie van de B-stroom?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr.14 van 3 oktober 2023
van JAN LAEREMANS
1. De aangehaalde bezorgdheden zijn bekend. Ik verwijs hiervoor naar mijn antwoord op 
de vraag om uitleg 3429 van Hannelore Goeman van 28 september 2023. 
2. a+c) Het OBPWO-onderzoek naar effectieve leeromgevingen in de B-stroom heeft als 
doel (1) inzichten uit de wetenschappelijke literatuur in kaart te brengen inzake 
effectieve didactische principes voor de diverse populatie in de B-stroom, 2) de 
huidige situatie in de B-stroom in kaart te brengen, (3) toegepaste praktijken af 
te toetsen aan de effectieve principes zoals blijkt uit de literatuur en (4) een 
selectie van praktijken kritisch te analyseren wat betreft hun effectiviteit en 
voorwaarden. Het onderzoek wordt uitgevoerd door onderzoekers van de 
KULeuven en de VUB in samenwerking met Hogeschool Thomas More en 
Hogeschool PXL. Het onderzoek wordt afgerond tegen najaar 2024.
Een onderdeel van het OBPWO-project is het ontwikkelen en uittesten van een 
kleinschalig professionaliseringstraject. De onderzoekers zullen dit 
professionaliseringstraject evalueren en op basis daarvan aanbevelingen 
formuleren rond een bredere uitrol hiervan en doorstroom van de inzichten naar 
de lerarenopleiding. De materialen die de onderzoekers ontwikkeld hebben voor 
het professionaliseringstraject zijn nu al voor alle scholen beschikbaar op  de 
website www.b-stroomkaboem.be. In een latere fase komen daar de 
praktijkvoorbeelden bij.
b) Leerpunt verbindt, naar voorbeeld van EEF en NRO, onderzoek en onderwijspraktijk. 
Leerpunt zorgt ervoor dat leraren(teams) en lerarenopleidingen op een 
laagdrempelige manier wetenschappelijke inzichten in de praktijk kunnen 
toepassen. De stichting zal zich in eerste instantie richten op evidence informed 
materiaal voor het basis- en secundair onderwijs en dus ook de B-stroom.
3. Elke leerling heeft recht op kwaliteitsvolle leerlingenbegeleiding. Sinds 1 september 
2023 worden de Centra voor Leerlingenbegeleiding (CLB’s) versterkt met een 
structureel werkingsbudget van 7.562.000 euro om hen o.a. toe te laten meer in de 
scholen aanwezig te zijn en hierbij extra in te zetten op het verhogen van het 
psychosociaal functioneren van de leerlingen. Waar nodig wordt de draaischijffunctie 
ingezet in de samenwerking met welzijn.
4. De onderwijsinspectie gaat via doorlichtingen de onderwijskwaliteit na. De 
ontwikkeling van de nieuwe minimumdoelen voor het basisonderwijs is momenteel 
lopende. Het is de bedoeling dat de helft van de lestijd in het basisonderwijs 
gespendeerd zal worden aan wiskunde en Nederlands, in betrokken en/of andere 
leergebieden. Hiermee zullen alle leerlingen, ook de leerlingen die uiteindelijk 
terechtkomen in de B-stroom, versterkt aan de start komen van het secundair 
onderwijs. Daarnaast wordt ook blijvend ingezet op het versterken van de kennis van 
de onderwijstaal bij leerlingen. 
Verder zullen ook de Vlaamse toetsen het toelaten om de vinger aan de pols te houden. 
De toetsen worden afgenomen in het 4de en 6de jaar lager onderwijs en in het 2de en 
6de jaar secundair onderwijs. Scholen die herhaaldelijk slecht presteren zullen we 
hierdoor beter en gerichter kunnen ondersteunen. De toetsen houden als het ware de 
scholen een spiegel voor om concreet de tekorten weg te werken. De resultaten op de 
toetsen zullen ook fungeren als een knipperlicht in de werking van de 
onderwijsinspectie. 
5. Voor het buitengewoon onderwijs ligt de focus op het creëren van extra capaciteit. Zo 
zijn we deze legislatuur gestart met 47.000 plaatsen in het buitengewoon onderwijs. 
Vandaag zijn het er 53.500. Er is bovendien gericht een financiële ondersteuning 
toegekend in 2022-2023 aan scholen die op korte termijn extra capaciteit creëerden 
in type 2, 3 of 9 of in opleidingsvorm 1 en 2 bij diezelfde types. Voor dit schooljaar 
2023-2024 is de focus gelegd op  type 2 en 3 of in opleidingsvorm 1 en 2 bij diezelfde 
types die extra capaciteit creëerden en is er daarvoor gericht extra werkingsbudget 
toegekend. Ook voor de B-stroom zetten we volop in op bijkomende capaciteit.
6. De modernisering van het secundair onderwijs is volop in uitrol. De screening van de 
modernisering in de eerste graad is momenteel lopende.
Desalniettemin hebben we reeds een aantal wijzigingen doorgevoerd. Zo is de B-
stroom ook weer toegankelijk gemaakt voor leerlingen met een getuigschrift 
basisonderwijs.
Ook bekijken we momenteel opnieuw de minimumdoelen van de eerste graad.
