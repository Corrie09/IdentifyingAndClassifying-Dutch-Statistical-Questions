title: Decreet buitenschoolse opvang en activiteiten - Stand van zaken
thema: Welzijn en Gezin
pdf link: https://docs.vlaamsparlement.be/pfile?id=2033198
thema link: https://www.vlaamsparlement.be/parlementaire-documenten/schriftelijke-vragen/1792586
SCHRIFTELIJKE VRAAG
nr. 169 
van KATRIEN SCHRYVERS
datum: 9 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Decreet buitenschoolse opvang en activiteiten  -  Stand van zaken
Met het decreet buitenschoolse opvang en activiteiten kregen de gemeenten de regie van 
de voor- en naschoolse opvang van schoolgaande kinderen in handen. Momenteel loopt 
een overgangsperiode, maar vanaf 2026 zullen de subsidies die voorheen naar de 
aanbieders van de opvang gingen, rechtstreeks worden uitbetaald aan de lokale besturen. 
Daartoe voorziet het decreet in een verdeelsleutel, onder meer gebaseerd op het aantal 
kinderen tussen 3 jaar en 12 jaar oud, en het aantal kinderen dat schoolloopt in de 
gemeente. 
Daarnaast wordt het aandeel kinderen in armoede of kinderen met een zorgbehoefte mee 
in rekening gebracht en op termijn de mate waarin kwetsbare gezinnen worden bereikt. In 
de praktijk betekent het dat er op sommige plaatsen in de toekomst meer middelen zullen 
zijn voor buitenschoolse opvang, maar op andere plaatsen minder, uitgaande van het 
huidige beschikbare budget. 
Op het terrein wordt gewerkt aan de voorbereiding van de inwerkingtreding van het nieuwe 
decreet, maar nog niet overal is men even ver gevorderd. De Vereniging van Vlaamse 
Steden en Gemeenten (VVSG) biedt voor de betrokken actoren een stappenplan aan om 
mee aan de slag te gaan in deze overgangsperiode. Via de website van Opgroeien wordt 
een inspiratiekader aangeboden. 
De essentie van het nieuwe decreet is samenwerking op lokaal niveau. Het lokale bestuur 
moet de rol opnemen van neutrale regisseur. Vanuit het belanghebbendenoverleg moeten 
lokale actoren betrokken kunnen worden. 
Vanuit Welzijn werden er extra middelen uitgetrokken. Om het aanbod overal te kunnen 
blijven garanderen is eenzelfde inspanning nodig vanuit de andere beleidsdomeinen, maar 
dat is tot op heden niet gepland. Gelet op de onduidelijkheid daarover en het feit dat er na 
de verkiezingen van juni 2024 een Vlaams regeerakkoord moet worden onderhandeld, 
waarbij het thema naar alle waarschijnlijkheid ook aan bod zal komen, heerst er 
ongerustheid bij de organisatoren die momenteel buitenschoolse opvang aanbieden en 
daarvoor rechtstreeks middelen ontvangen vanuit Vlaanderen. 
Met zowel Vlaamse als lokale verkiezingen voor de deur, de onzekerheid over eventuele 
bijkomende middelen en de ingangsdatum op 1 januari 2026 vrezen zij dat lokale besturen 
omwille van de financiële druk zullen kiezen om samenwerkingen met huidige aanbieders 
stop te zetten, en op zoek zullen gaan naar goedkopere alternatieven of het aanbod zullen 
afbouwen.
1. Heeft de minister er zicht op welke lokale besturen reeds de nodige voorbereidingen 
hebben getroffen of daar thans werk van maken richting 2026, en welke lokale 
besturen zeker nog bijkomende inspanningen moeten doen? Op welke manier wordt 
die laatste groep opgevolgd en gemotiveerd?
2. Heeft de minister zicht op de redenen waarom sommige lokale besturen nog geen 
overleg hebben opgestart omtrent het nieuwe decreet buitenschoolse opvang en 
activiteiten? 
3. In hoeveel steden en gemeenten werd reeds een belanghebbendenoverleg opgestart? 
Hoe wordt dat vormgegeven? 
4. Hoe wordt vanuit Vlaanderen opgevolgd dat er geen vermenging ontstaat tussen de 
rol van het lokale bestuur als neutrale regisseur en aanbieder van buitenschoolse 
opvang? Wat betekent dit voor lokale besturen die vandaag een eigen aanbod hebben 
aan buitenschoolse opvang? 
5. Acht de minister het aangewezen om de vooropgestelde datum van het 
inwerkingtreden van het nieuwe decreet op te schuiven, zodat de betrokken partijen 
meer tijd hebben om zich aan te passen aan de nieuwe regelgeving en er meer 
duidelijkheid kan komen over de financiering vanuit de verschillende beleidsdomeinen?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 169 van 9 januari 2024
van KATRIEN SCHRYVERS
1. We beschikken momenteel enkel over indicatieve cijfers. We hebben meer specifieke 
cijfers gevraagd aan de VVSG. 
2. Op basis van ontvangen signalen worden volgende redenen gegeven door lokale 
besturen die nog niet aan de slag zijn gegaan met het decreet of waar nog geen 
samenwerkingsverband is:
-Onduidelijkheid over de financiële situatie vanaf 2026. 
-Voor lokale besturen die zelf organisator zijn en zouden verliezen aan middelen 
wordt gesignaleerd dat zij in de eerste plaats bezig zijn met het behouden van 
de eigen werking. 
-De lokale medewerker die BOA trekt is langdurig afwezig (wegens ziekte, 
ontslag, ...)
-Bij enkele fuserende gemeenten wordt BOA niet als prioritair gezien maar moet 
eerst de fusie verder geregeld worden. 
3. Er zijn nog geen exacte cijfers. Het Decreet BOA verwacht dat het 
samenwerkingsverband bestaat uit een voldoende diverse samenstelling. 
Lokale besturen kunnen er ook voor kiezen om via het Lokaal Overleg Kinderopvang 
of samenwerkingsverband Huis van het Kind de verschillende partners te betrekken. 
Er werd vanuit minister Somers en minister Crevits een brief gericht aan de lokale 
besturen om hen te wijzen op het belang van het opstarten van een 
samenwerkingsverband.  
4. Artikel 6 van het decreet BOA verwacht dat een lokaal bestuur neutraal optreedt. 
Artikel 3 van het Besluit van de Vlaamse Regering over het lokaal beleid, de 
samenwerking en de subsidie voor buitenschoolse opvang en activiteiten 
(vlaanderen.be) verduidelijkt en concretiseert dit: lokale besturen bewaken de 
neutraliteit onder meer door hun rol als regisseur functioneel te scheiden van de rol 
als organisator. Daarbij wordt verwacht dat het lokaal bestuur een klachtenprocedure 
voorziet om klachten over de schending van de neutraliteit in te dienen en te 
behandelen.  
Opgroeien regie ondersteunt het lokaal bestuur bij het opnemen van zijn regierol. 
Indien blijkt dat er ernstige indicaties zijn dat het lokaal bestuur de neutraliteit 
schendt, onderneemt Opgroeien regie volgende stappen:
1) Initiatief nemen tot dialoog met het betrokken lokaal bestuur
2) Indien geen afdoende oplossing werd bekomen, signaleert Opgroeien dit bij het 
Agentschap Binnenlands Bestuur of worden de actoren ondersteund om dit te 
melden bij het Agentschap Binnenlands Bestuur. 
Voorlopig zijn er nog geen dergelijke klachten. 
5. De omzendbrief WVG/2020/02 betreffende de uitrol van het decreet BOA kondigde 
aan dat het decreet BOA in werking zou treden vanaf 1 januari 2021. Dit houdt in dat 
vanaf 2021 de lokale besturen al de regierol moeten opnemen betreffende BOA. De 
periode van 2021 tot en met 2025 is een overgangsperiode om de overgang naar 2026 
geleidelijk aan te laten verlopen. Daarom wordt in de vraagstelling beter gesproken 
over een verlenging van de overgangstermijn eerder dan het verschuiven van de 
inwerkingtreding van het decreet, aangezien dit de rol van de lokale besturen in de 
overgangstermijn zou minimaliseren. De overgangstermijn loopt tot en met 31 
december 2025. 
