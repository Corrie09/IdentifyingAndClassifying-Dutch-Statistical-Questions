title: Vlaamse dierenartsen belast met opdracht (DMO's) - Stand van zaken
thema: Dierenwelzijn
pdf link: https://docs.vlaamsparlement.be/pfile?id=2004926
thema link: https://www.vlaamsparlement.be/parlementaire-documenten/schriftelijke-vragen/1771047
SCHRIFTELIJKE VRAAG
nr. 44
van GWENNY DE VROE
datum: 12 oktober 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Vlaamse dierenartsen belast met opdracht (DMO’s)  -  Stand van zaken
In antwoord op vraag om uitleg nr. 57 (2023-2024) over de werking en veiligheid van de 
dierenartsen met opdracht in de slachthuizen, stelde de minister dat momenteel 56 DMO’s 
een contract met de Vlaamse overheid hebben, van wie er 46 een vaste opdracht uitvoeren.
1.
a) Graag kreeg ik een overzicht van de slachthuizen waar DMO’s een vaste opdracht 
uitvoeren.
b) Welke slachthuizen beschikken nog niet over een vaste DMO?
c) Hoe wordt de keuring in slachthuizen waaraan geen DMO is toegewezen dan wel 
opgevangen?
d) Hoeveel bedraagt de maximale capaciteit voor DMO’s?
e) Hoeveel plaatsen zijn er momenteel vacant?
f) Hoelang duurt het gemiddeld vooraleer een vacature wordt ingevuld?
2. De minister stelde dat er voor de regionalisering van dierenwelzijn geen toezicht in de 
slachthuizen was.
a) Hoe ziet hij dan de rol van de DMO’s van het Federaal Agentschap voor de 
veiligheid van de voedselketen (FAVV), dat tot dan toe en zelfs vandaag nog op 
basis van een protocol bevoegd is voor het toezicht op de naleving van het 
dierenwelzijn?
b) Moeten we uit deze uitspraak afleiden dat die mensen hun job niet gedaan hebben 
of niet doen?
c) Zo ja, op basis van welke gegevens komt de minister tot de conclusie dat, en ik 
citeer ‘ons controlesysteem in de slachthuizen niet ‘verscherpt’ is, maar het 
vroeger gewoon niet bestond’?
3.
a) Hoeveel informatiebladen met overtredingen op het vlak van dierenwelzijn in de 
slachthuizen hebben de federale DMO’s aan het departement Dierenwelzijn 
bezorgd? Graag de cijfers voor de periode 2016 tot heden, opgesplitst per jaar.
b) Hoeveel overtredingen hebben de Vlaamse DMO’s in de slachthuizen vastgesteld? 
Graag de cijfers per jaar sinds zij actief zijn geworden?
c) In hoeveel gevallen was er een betwisting tussen de bevindingen van de federale 
DMO’s en de Vlaamse?
d) Hoe werd met die betwistingen omgegaan?
4. De Vlaamse DMO’s zijn slechts een beperkt aantal uren per dag aanwezig in de 
slachthuizen. De DMO’s van het FAVV daarentegen zijn aanwezig van bij de opstart tot 
zolang het slachtproces loopt. Er wordt beweerd dat de ‘overtredingen in de 
slachthuizen vooral gebeuren als de Vlaamse DMO’s er niet zijn’.
a) Kan dat inderdaad afgeleid worden uit de cijfers van het aantal vastgestelde 
overtredingen?
b) Klopt het dat de federale DMO’s opmerkelijk minder overtredingen rapporteren op 
ogenblikken dat de Vlaamse DMO’s niet aanwezig zijn?
c) Zo ja, graag de concrete cijfers per jaar sinds het actief worden van de Vlaamse 
DMO’s.
d) Is er ook een opmerkelijk verschil van gerapporteerde overtredingen vast te 
stellen in slachthuizen waar nog geen Vlaamse DMO’s actief zijn ten aanzien van 
zij die wel toezicht hebben van Vlaamse DMO’s? Ook hier graag de concrete cijfers.
5. De minister gaf aan dat de DMO’s net als de inspecteurs van Dierenwelzijn Vlaanderen 
zelf soms verbale en in zeldzame gevallen ook fysieke agressie tijdens hun controles 
ervaren.
a) Slaat dat dan alleen op de Vlaamse DMO’s of ook op de federale DMO’s?
b) Kunnen federale DMO’s, die verbaal of fysiek belaagd worden in slachthuizen als 
gevolg van van vaststellingen die betrekking hebben op overtredingen van de 
dierenwelzijnsbepalingen, zich wenden tot het aanspreekpunt van Dierenwelzijn 
Vlaanderen en bijstand van Dierenwelzijn Vlaanderen krijgen?
6. In hoeveel gevallen werd een beroep gedaan op de politie? Graag een opsplitsing per 
jaar sinds de opstart van de Vlaamse DMO’s.
7. In hoeveel gevallen is de contactpersoon van Dierenwelzijn Vlaanderen persoonlijk 
meegegaan naar de politie om ondersteuning te bieden aan de DMO’s?
8. Hoeveel gevallen van verbale en fysieke agressie werden aan de dienst Dierenwelzijn 
Vlaanderen gemeld door DMO’s?
Graag een opsplitsing van het aantal gevallen van verbale, respectievelijk fysieke 
agressie, opgesplitst naar Vlaamse en federale DMO’s.
Graag ook een opsplitsing van het aantal gevallen van verbale, respectievelijk. fysieke 
agressie per slachthuis.
Cijfers telkens graag per jaar sinds de opstart van de Vlaamse DMO’s.
9. Door wie werd die agressie gepleegd? Ging het vooral over mensen die in de 
slachthuizen werken of waren het eerder mensen die niet in het slachthuis werkten, 
maar de dieren vervoerden of door eigenaars van de dieren?
10.
a) In hoeveel gevallen werd na melding van agressie een inspecteur gestuurd door 
Dierenwelzijn Vlaanderen zelf voor een meer nauwgezette inspectie?
b) Hoe vaak resulteerde die inspectie in het vaststellen van overtredingen?
11. De minister liet weten dat de DMO’s niet aan hun lot overgelaten worden en er daarom 
bijeenkomsten en herhalingsopleidingen worden georganiseerd.
a) Hoe vaak werden bijeenkomsten georganiseerd sinds de opstart van de Vlaamse 
DMO’s?
b) Hoeveel herhalingsopleidingen werden georganiseerd?  Graag een overzicht van 
alle initiatieven en het aantal deelnemers dat telkens aanwezig was.
c) Volgens het protocol met het FAVV moet Dierenwelzijn Vlaanderen ook zorgen 
voor de opleidingen rond Dierenwelzijn voor de federale DMO’s. Hebben de 
federale DMO’s ook deze bijeenkomsten bijgewoond en de herhalingsopleidingen 
gevolgd? Ook hier graag telkens een overzicht per activiteit met vermelding van 
het aantal deelnemers van de kant van de federale DMO’s.
12. De minister wil evolueren naar een systeem van vliegende brigades.
a) Waaruit bestond het eerste voorstel dat werd uitgewerkt?
b) Welke waren de concrete pijnpunten waarom het plan in slechte aarde viel bij de 
DMO’s?
c) Tegen wanneer wordt een nieuwe versie gepland?
d) Zal de omvorming van het huidige DMO-systeem naar een systeem van vliegende 
brigades nog deze legislatuur worden beslist en uitgevoerd?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 44 van 12 oktober 2023
van GWENNY DE VROE
1. a. 
•Adriaens Etn. NV
•Artislach NV
•Belki NV
•Callemeyn Filip 
•Covameat
•Crick Eric
•De Meersman Jos
•Exportslachthuis De Coster
•Exportslachthuis Tielt
•Flanders Meat Group
•Hemelaer
•Herman Maertens
•Kalverslachterij Planquette
•Klaasen en Co
•Lonki NV
•Moerbeko
•Moerman Bart
•Nollens II
•Noordvlees - Van Gool
•Openbaar slachthuis Diksmuide-Beerst (Debaillie)
•Openbaar slachthuis Diksmuide-Oudekapelle
•Pluimveeslachthuis Cooreman
•Plukon Maasmechelen
•Ryckaert NV
•Schelkens Francis
•Schildermans Pluimveeslachterij
•Slachtgroep Leieland
•Slachthuis Heyst
•Slachthuis Swaegers
•Sus Campiniae
•Tampere BVBA
•Van Assche BVBA
•Van Hoornweder Marcel & Zn NV
•Van Landschoot G. en zonen NV
•Van Remoortere
•Vande Walle Ruben
•Van-O-Bel
•Veegro
•Verbist Dirk
•Vleesgroothandel Van De Walle
•Volys Star
•Westvlees
•Wilki
b.
•Comeco
•Pluimvee Grymonprez
•Slachthuis Geel (Sopraco)
•Slachthuis Vanlommel
•Martenshoeve Alken
c. Elk slachthuis wordt sowieso jaarlijks gecontroleerd door de Inspectiedienst 
Dierenwelzijn. Daarnaast werken we samen met de mensen van het FAVV. Hun 
focus is in de eerste plaats voedselveiligheid, maar ze kunnen daarnaast ook 
uitkijken naar tekenen van dierenmishandeling. In de slachthuizen controleert de 
AM (Ante Mortem)-keurder van het FAVV (BMO) dan ook het dierenwelzijn. Deze 
BMO’s zijn dagelijks aanwezig in het slachthuis. 
d. Dit is afhankelijk van de beschikbaarheid van de DMO’s. Hier is dus geen vast getal 
op te plaatsen.
e. Gelet op het antwoord op de vorige vraag is er niet echt sprake van vacante 
plaatsen. 
f. Op dit moment staan er geen vacatures open. Op korte termijn komen er wel 
vacatures voor bijkomende dierenartsen voor regio’s Limburg en Antwerpen. 
2. Voor de regionalisering werden de slachthuizen inderdaad niet specifiek op 
dierenwelzijn gecontroleerd. Deze controle gebeurde gelijktijdig met de verschillende 
andere toezichtstaken waarmee de BMO’s van het FAVV belast zijn. Het Federaal 
Agentschap voor de Veiligheid van de Voedselketen focust nu eenmaal – en dat is 
logisch – in de eerste plaats op voedselveiligheid. Ik doe daarmee geen uitspraken 
over de motivatie en daadkracht van de medewerkers van het FAVV. De inzet van 
Vlaamse DMO’s heeft evenwel onmiskenbaar geleid tot een stijging van het aantal 
vaststellingen met betrekking tot dierenwelzijn. 
3. a. Ik verwijs naar mijn antwoorden op:
•Uw schriftelijke vraag nr. 20 van 1 oktober 2021.
•Uw schriftelijke vraag nr. 687 van 4 juli 2022. 
De cijfers voor 2023 zijn nog niet gekend.
b. Ik verwijs naar mijn antwoorden op:
•Uw schriftelijke vraag nr. 20 van 1 oktober 2021 
•Schriftelijke vraag nr. 367 van 18 februari 2022 van Ludwig Vandenhove
In 2022 werden 562 informatieformulieren opgesteld door de Vlaamse DMO’s in 
de slachthuizen.
De cijfers van 2023 zijn nog niet gekend.
c. Deze gegevens worden niet afzonderlijk bijgehouden, maar dat gebeurt uiterst 
zelden. Veelal is er overleg op de werkvloer tussen de dierenartsen en leidt het 
niet tot conflicten of betwistingen.
d. Er is geen standaardwerkwijze, maar steeds wordt gewerkt aan een oplossing die 
eventuele betwistingen in de toekomst zoveel mogelijk vermijdt.
4. a. Dit kan niet uit deze cijfers worden afgeleid. Het is evenwel logisch dat de 
aanwezigheid van dierenartsen die focussen op dierenwelzijn op zich extra 
ontradend werkt. 
b-c.Dit kan niet uit de cijfers worden afgeleid. Als de DMO aanwezig is, dan zal de 
BMO van het FAVV in de praktijk eerder de Vlaamse DMO informeren dan zelf 
een informatieformulier opstellen.
d. In se is er geen zinvolle vergelijking mogelijk in aantal gerapporteerde 
overtredingen tussen slachthuizen. Het aantal gerapporteerde overtredingen 
hangt immers af van de grootte van het slachthuis, de diersoort en de manier van 
werken. 
5. Enkel de Vlaamse DMO’s vallen onder mijn bevoegdheid, ik kan dat dus niet 
bevestigen voor de federale BMO’s.
6. Deze cijfers worden niet afzonderlijk bijgehouden, maar dat gebeurt zelden.
7. Dit is 1x gebeurd. In andere gevallen was het de DMO zelf die rechtstreeks contact 
op nam met de politie.
8. Deze gegevens worden niet afzonderlijk bijgehouden.
9. De agressie werd zowel door slachthuisexploitanten, -medewerkers en vervoerders 
gepleegd.
10.Deze gegevens worden niet apart bijgehouden. Elk geval wordt afzonderlijk 
behandeld.
11. a-b.Na de uitgebreide opleiding die de DMO’s hebben gehad in 2020 bij de opstart, 
werden er door de afdeling dierenwelzijn nog 4 bijeenkomsten en 
herhalingsopleidingen gepland.
•November ’21: 44 deelnemers
•September ’22: 44 deelnemers
•Februari ’23: 51 deelnemers
•September ’23: 41 deelnemers
c. Sinds de opstart van de Vlaamse DMO’s werden er nog geen opleidingen of 
bijeenkomsten voor de federale BMO’s georganiseerd door de afdeling 
dierenwelzijn. 
In 2018 en 2019 daarentegen vonden de volgende opleidingen plaats van de 
federale BMO’s:
21 juni 2018, Antwerpen: hoefdieren
22 juni 2018, Antwerpen: pluimvee
28 juni 2018, Gent: hoefdieren
29 juni 2018, Gent: pluimvee
27 september 2018, Brussel: hoefdieren
28 september 2018, Brussel: pluimvee
18 maart 2019, Gent: hoefdieren
19 maart 2019, Gent: pluimvee
16 mei 2019, Gent: hoefdieren
17 mei 2019, Gent: pluimvee
27 mei 2019, Gent: hoefdieren
28 mei 2019, Gent: pluimvee
17 oktober 2019, Antwerpen: hoefdieren
18 oktober 2019, Antwerpen: pluimvee
16 december 2019, Gent: hoefdieren
17 december 2019, Brugge: hoefdieren
12. a. Het – dus niet weerhouden - voorstel bestond uit een maandplanning waarin de 
grote slachthuizen op vaste weekdagen controle zouden krijgen van een vaste 
DMO. In totaal zouden er 2 controles per week plaatsvinden. Kleine slachthuizen 
zouden zelfs slechts 1x per maand bezocht worden door een vaste DMO en ook 
dit zou gebeuren op een op voorhand vastgelegde dag die maandelijks dezelfde 
was. Daarbovenop werden op 1 bepaalde weekdag (bv. donderdag) vliegende 
brigades ingepland. Deze brigades zouden verschillende slachthuizen op die dag 
controleren.
b.
•Het voorstel voldeed in het algemeen niet aan de verwachtingen en was niet 
ambitieus genoeg.
•De onvoorspelbaarheid voor het slachthuis zou niet afnemen. De planning hield 
ook te weinig rekening met de slachtplanningen van de verschillende 
slachthuizen. Zo zouden slachthuizen die een sluitingsdag hebben op dezelfde 
dag als waarop de vliegende brigades uitrukken nooit door die laatste 
gecontroleerd kunnen worden.
•Er zou te weinig rekening gehouden zijn met de beschikbaarheden van de 
DMO’s bij de opstelling van het plan.
•Ook de vrijheid voor het inplannen van de eigen controles door de DMO werd 
in belangrijke mate ingeperkt. Waardoor de planning nauwelijks te combineren 
zou zijn met andere beroepsactiviteiten van de DMO’s.
•Veel DMO’s zouden controle-uren verliezen met de nieuwe planning. 
c. Gelet op de veelheid van parameters waarmee rekening gehouden moet worden, 
zoals de beschikbaarheid van de DMO’s, de slachtdagen en -uren, de afstand van 
woonplaats naar slachthuis, en de specialisatie van de verschillende dierenartsen 
neemt dit proces tijd in beslag. Ik hoop binnen enkele maanden wel een 
ambitieuzer en beter nieuw systeem te kunnen voorstellen. Intussen werken de 
DMO’s naarstig door volgens het “oude” systeem.
d. Ja.
