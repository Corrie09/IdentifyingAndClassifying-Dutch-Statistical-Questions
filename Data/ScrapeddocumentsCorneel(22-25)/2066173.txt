title: Dienstenchequesector - Actieplan tegen discriminatie
thema: Gelijke kansen
Werk
pdf link: https://docs.vlaamsparlement.be/pfile?id=2066173
thema link: https://www.vlaamsparlement.be/parlementaire-documenten/schriftelijke-vragen/1825963
SCHRIFTELIJKE VRAAG
nr. 422
van MIEKE SCHAUVLIEGE
datum: 6 mei 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Dienstenchequesector  -  Actieplan tegen discriminatie
Een eerste actieplan tegen discriminatie in de dienstenchequesector dateert al van 2017 
en kondigde een nulmeting aan door middel van mysterycalls. Dat onderzoek zou door een 
onafhankelijke onderzoeksinstantie worden uitgevoerd in opdracht van de organisatie 
geselecteerd door de Vlaamse Regering. Het decreet van 7 juli 2017 voorzag in een 
wettelijke basis. Artikel 4 bepaalt dat ondernemingen toestaan om de naleving na te gaan 
van non-discriminatie als erkenningsvoorwaarde door middel van praktijktesten. Het 
laatste lid van artikel 4 stelt dat de regering de voorwaarden bepaalt waaronder herhaalde 
vaststellingen door de uitvoerder worden doorgegeven aan de Vlaamse sociaalrechtelijke 
inspectie.
De toenmalige Vlaamse Regering wees als opdrachtgever voor het onderzoek Mycadis vzw 
aan, die de werkgeversorganisaties uit de sector verenigt. Mycadis nam vervolgens Ipsos 
onder de arm voor de uitvoering. Over een onderzoek uit 2018 werd ook in dit parlement 
gerapporteerd. In 2021-2022 sloot de dienstenchequesector een sectorconvenant af en 
dus ook een addendum non-discriminatie. Daarin gaven ze aan de methodiek van 
mysterycalls te valideren.
In het antwoord van de minister van vorig jaar, gaf hij aan dat in de dienstenchequesector 
de gehanteerde methodiek voor de nulmeting de voorbije mysterycalls waren. Criteria, 
stand van zaken en timing van het resultaat, waren niet van toepassing.
1. Betekent dat dat er in de dienstenchequesector in 2021-2022 (met verlenging tot half 
2023) geen nieuw onderzoek werd gevoerd door middel van mysterycalls?
2. Zo niet, waarom? Een periodiek onderzoek door middel van praktijktesten vormt 
immers als een decretale verplichting. Of werd de verplichting opgenomen via een 
andere weg en werd het onderzoek buiten het kader van het sectoraddendum 
uitgevoerd?
3. Indien er een vervolgonderzoek werd gevoerd via een andere weg, stelde men daar 
een verbetering vast van de discriminatiegraad ten opzichte van het eerste onderzoek 
in 2018?
4. Indien nog geen vervolgonderzoek werd gevoerd, wanneer staat dat dan wel op de 
agenda?
5. Wanneer en hoe zal de regering uitvoering gegeven aan de decretale bepaling uit het 
laatste lid van artikel 4 van het decreet van 7 juli 2017?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 422 van 6 mei 2024
van MIEKE SCHAUVLIEGE
In samenspraak met de sector werd er geen nieuw onderzoek gevoerd in de periode 2021-
2022. Binnen de context van het addendum non-discriminatie en inclusie heeft de sector 
de methodiek van de eerder uitgevoerde mysterycallings aan een onderzoek onderworpen, 
de resultaten werden paritair besproken en op basis daarvan werden acties uitgewerkt. 
Het interne sectorale overleg over een opvolgmeting loopt nog. 
De sector wordt van nabij opgevolgd door het Departement WSE. Men waakt over de 
opvolging van de decretale verplichtingen. 
