title: Centra voor volwassenenonderwijs (CVO's) - Fusies
thema: Onderwijs en Vorming
pdf link: https://docs.vlaamsparlement.be/pfile?id=2013326
thema link: https://www.vlaamsparlement.be/parlementaire-documenten/schriftelijke-vragen/1778653
SCHRIFTELIJKE VRAAG
nr. 111
van BRECHT WARNEZ
datum: 9 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Centra voor volwassenenonderwijs (CVO's)  -  Fusies
De vorige Vlaamse Regering koos resoluut voor schaalvergroting en een 
financieringsmechanisme dat de CVO’s moest aanzetten tot een rationele aanwending van 
de middelen. Grotere CVO’s hebben meer mogelijkheden om hun ondersteunende diensten 
kwaliteitsvol uit te bouwen en de schaalvoordelen op het vlak van infrastructuur, ICT, 
personeel en onderwijsexpertise moeten de kwaliteit van het volwassenenonderwijs op 
lange termijn verzekeren.
Nieuwe rationalisatienormen zorgden ervoor dat veel CVO’s fusioneerden en het aantal 
CVO’s zo meer dan gehalveerd is de afgelopen vijf jaren. Het decreet betreffende het 
volwassenenonderwijs bepaalt dat elk centrum dat de rationalisatienorm gedurende twee 
opeenvolgende referteperiodes niet bereikt heeft, op 1 september van het daaropvolgende 
schooljaar moet fusioneren of moet overgaan tot geleidelijke afbouw. 
Verder moest het nieuwe financieringsmechanisme ervoor zorgen dat de CVO’s zich meer 
richten op bepaalde doelgroepen. Cursisten zonder diploma secundair onderwijs en 
werkzoekenden wegen extra door in het financieringsmodel en ook bepaalde delen van het 
onderwijsaanbod krijgen extra financiering.
Deze vraag is een update van schriftelijke vraag nr. 43 van 7 oktober 2021.
Graag alle data in Excel ter beschikking stellen.
1. Hoeveel centra voor volwassenenonderwijs fuseerden het afgelopen jaar? Graag een 
overzicht per provincie, welke instellingen samengingen en welke schaalvergroting 
gerealiseerd werd (verhoging aantal lesurencursist).
2. Kan de minister een overzicht geven van de evolutie van de inschrijvingen bij de CVO’s 
de afgelopen vijf jaren? 
Ziet hij een opvallende stijging of daling in de cijfers? Zo ja, welke verklaringen kunnen 
daarvoor gegeven worden?
3. In vraag nr. 43 van oktober 2021 wees de minister erop dat het hoger 
beroepsonderwijs en specifieke lerarenopleidingen uit de CVO’s verdwenen en 
aangeboden worden door de hogeronderwijsinstellingen. 
Hoe evalueert de minister die inkanteling?
4. Welke invloed heeft de schaalvergroting van de CVO’s op de kwaliteit van het 
onderwijs? Hoe wordt die bewaakt?
5. Moesten er het afgelopen jaar CVO’s een beroep doen op het automatische 
genadejaar? Zo ja, graag een overzicht per provincie.
6. In het antwoord op schriftelijke vraag nr. 43 van 7 oktober 2021 gaf de minister aan 
dat er slechts gegevens waren voor twee kalenderjaren over de 
cursistenparameters ‘geen diploma secundair onderwijs’ en ‘werkzoekende in een 
traject naar werk’. Verder gaf hij te kennen dat die parameters, voor het invoeren van 
het nieuwe Financieringsdecreet in 2019, niet geregistreerd werden in de databank 
DAVINCI.
a) Hoe komt het dat de minister slechts gegevens had van twee kalenderjaren? 
b) Waarom werden die parameters niet opgenomen in de databank DAVINCI? Wordt 
dat momenteel wel al gedaan?
c) Kan de minister een overzicht geven van het aantal cursisten zonder diploma 
secundair onderwijs en het aantal cursisten die werkzoekend zijn? Graag een 
overzicht per instelling voor de afgelopen vijf jaar, zowel in absolute als 
procentuele cijfers. 
d) Ziet de minister een impact van het nieuwe financieringsmechanisme op het 
aandeel cursisten zonder diploma secundair onderwijs of werkzoekenden bij de 
CVO’s?
7. Hoe evalueert de minister de fusies die de afgelopen jaren gerealiseerd zijn in het 
volwassenenonderwijs? 
a) Zijn er volgens de minister bijkomende fusies noodzakelijk om een nog grotere 
schaalvergroting te verkrijgen? 
b) Zijn daarvoor nieuwe beleidsinitiatieven noodzakelijk?
c) Hebben de vele schaalvergrotingen volgens de minister een effect op de nabijheid 
en bereikbaarheid van de CVO’s? 
d) Is dat een factor waarmee rekening gehouden wordt bij eventuele bijkomende 
fusies?
8. In vraag nr. 43 van oktober 2021 gaf de minister te kennen dat er een beleidsevaluatie 
gemaakt zou worden 5 jaar na de inwerkingtreding van het nieuwe 
Financieringsdecreet, waarin de gevolgen van de schaalvergroting in kaart gebracht 
zouden worden. 
a) Hoe ver staat men in de uitvoering van die beleidsevaluatie?
b) Indien ze nog niet uitgevoerd is: hoe zal ze uitgevoerd worden? Graag wat uitleg 
over de aanpak en concrete timing.
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 111 van 9 november 2023
van BRECHT WARNEZ
1. Op 1 september 2023 zijn er geen centra voor volwassenenonderwijs gefusioneerd.
2. De inschrijvingscijfers in het volwassenenonderwijs kan de Vlaamse 
volksvertegenwoordiger terugvinden op Dataloep. In de cijfers van de voorbije vijf 
jaren is vooral de Corona-impact in de jaren 2020 en 2021 opvallend. 
3. De inkanteling van het hoger beroepsonderwijs en de specifieke lerarenopleidingen in 
de hogere onderwijsinstellingen kan positief worden geëvalueerd. Het aantal 
ingeschreven studenten in de opleidingen van het hoger beroepsonderwijs steeg van 
14.945 in academiejaar 2019-2022 naar 19.626 in 2021-2022 (het laatste 
academiejaar waarvoor de cijfers definitief zijn). Hierin zijn ook de cijfers van de 
educatieve graduaatsopleiding voor het secundair onderwijs opgenomen. Voor deze 
opleiding steeg het aantal studenten van 389 in 2019-2020 naar 974 in 2021-2022.
4. De kwaliteit van het onderwijs wordt bewaakt door de onderwijsinspectie. In hun 
jaarlijks rapport Onderwijsspiegel 2022 is een samenvatting van de verkennende 
onderzoeken van de onderwijsinspectie in het volwassenenonderwijs over de impact 
van veranderende contexten (schaalvergroting, financieringsdecreet en coronacrisis) 
op de cursisten en het beleid van de centra opgenomen. De onderzoeken vonden plaats 
tussen begin oktober 2020 en eind maart 2021. De coronacrisis en het 
financieringsdecreet spoorden de centra duidelijk aan om hun visie op 
onderwijskwaliteit bij te sturen (zie: Onderwijsspiegel 2022).  
5. CVO Encora, waarvan de administratieve hoofdzetel gelegen is in de provincie 
Antwerpen, haalde in referteperiode 2022 de rationalisatienorm niet en maakt voor 
schooljaar 2023-2024 gebruik van het automatische genadejaar.
6. Dat er in oktober 2021 nog maar voor twee kalenderjaren gegevens over de 
cursistenparameters ‘geen diploma secundair onderwijs’ en ‘werkzoekende in een 
traject naar werk’ beschikbaar waren, heeft te maken met het nieuwe 
financieringssysteem van het volwassenenonderwijs dat op 1 september 2019 in 
werking trad. Voordien waren deze gegevens niet nodig voor de 
subsidiëring/financiering van de centra en werden deze parameters bijgevolg niet 
geregistreerd in de databank DAVINCI. Sinds 1 januari 2019 zijn deze gegevens in 
DAVINCI geïntegreerd en worden zij gebruikt voor de berekening van de 
subsidiëring/financiering van de centra. Het overzicht in bijlage bevat de cijfers per 
parameter voor de laatste vier kalenderjaren: op het eerste tabblad de absolute en 
procentuele cijfers voor de status ‘werkzoekend in een traject naar werk’ per 
inschrijving en op het tweede tabblad de cijfers voor de parameter ‘geen diploma 
secundair onderwijs’ per inschrijving. Bij de CBE is er een daling van het aandeel 
inschrijvingen met het statuut werkzoekend van 25% naar 21% merkbaar tussen 
kalenderjaar 2019 en kalenderjaar 2022. Voor het niet hebben van een diploma 
secundair is er een lichte stijging van 95% naar 97% van de inschrijvingen. Bij de CVO 
zien we een toename van het aandeel inschrijvingen met een statuut werkzoekend in 
een traject naar werk van 15% naar 21% over de voorbije vier kalenderjaren. Ook 
voor de inschrijvingen van cursisten zonder een diploma SO is er een toename van 
6%, tot 48% van de inschrijvingen in kalenderjaar 2022.
7-8.Voor een bijsturing van het beleid is goede beleidsinformatie van groot belang. Omdat 
de data van de laatste drie refertejaren te sterk beïnvloed zijn door het coronaeffect 
kunnen we momenteel het effect van het nieuwe financieringssysteem op basis van 
de beschikbare cijfers in de monitor van het nieuwe financieringssysteem nog niet 
inschatten. 
BIJLAGE
Overzicht
