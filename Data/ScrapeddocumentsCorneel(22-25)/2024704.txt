title: Planschadevergoedingen - Evolutie
thema: Natuur en Milieu
pdf link: https://docs.vlaamsparlement.be/pfile?id=2024704
thema link: https://www.vlaamsparlement.be/parlementaire-documenten/schriftelijke-vragen/1785203
SCHRIFTELIJKE VRAAG
nr. 179 
van STEVEN COENEGRACHTS
datum: 6 december 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Planschadevergoedingen  -  Evolutie
Als een bebouwbare grond, gelegen in het Vlaamse Gewest, na een bestemmingswijziging 
een onbebouwbare grond wordt, dan kan de rechtsonderhorige volgens de thans geldende 
(oude) regeling voorlopig een beperkte vergoeding krijgen voor de geleden schade. De 
nieuwe regelingen rond compenserende vergoedingen en koopplichten zullen van kracht 
worden vanaf de datum van inwerkingtreding van de uitvoeringsbesluiten van het 
Instrumentendecreet, dat is 1 april 2024.
Ik ontving een antwoord op mijn schriftelijke vraag nr. 992 van 11 mei 2021 over de 
evolutie van de planschadevergoedingen (periode 2011-2021) ten gevolge van 
gewestelijke, provinciale en gemeentelijke ruimtelijke uitvoeringsplannen (RUP’s). Het is 
van belang om, in het kader van de inwerkingtreding van het Instrumentendecreet en het 
decreet Woonreservegebieden, de verdere evolutie te blijven opvolgen.
1. Hoeveel hectare werd in de periode 2022-2023 potentieel gevat voor een 
planschadevergoeding? 
Hoeveel kwam daarbij uiteindelijk in aanmerking voor planschade? Graag een 
overzicht per jaar met dan telkens ook het totale uitgekeerde bedrag en het aantal 
dossiers, opgedeeld in gewestelijk, provinciaal en gemeentelijk niveau.
2. Hoeveel initiatieven werden er de afgelopen decennia genomen inzake het principieel 
akkoord (priak) en via rechtstreekse aanvragen voor verkavelingen of 
groepswoningbouw (tot aan de inwerkingtreding van het decreet 
Woonreservegebieden van 7 juli 2023)? Graag een afzonderlijk overzicht op 
provinciaal en gemeentelijk niveau van respectievelijk het totale aantal initiatieven 
inzake priak en groepswoningbouw, alsook het percentage goedgekeurde dossiers.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 179 van 6 december 2023
van STEVEN COENEGRACHTS
1. Onderstaande tabel geeft een overzicht van het aantal hectaren dat in de periode 
2022-2023 potentieel gevat werd voor een planschadevergoeding.
De cijfers gaan over mogelijke planschade afkomstig van de gemeentelijke, 
provinciale of gewestelijke RUP’s die werden goedgekeurd in de periode 2022-2023. 
Volgende opmerkingen moeten hierbij in acht genomen worden:
De gegevens gaan alleen over de mogelijke planschade als gevolg van een 
gemeentelijk, provinciaal of gewestelijk RUP.
De oppervlakte bevat ook wegenis en slaat dus niet alleen op percelen.
Er moet ook rekening gehouden worden met het feit dat planschade ook een 
andere oorzaak kan hebben dan het in werking treden van een RUP.
De gegevens waarop de oppervlakte werd berekend zijn afkomstig uit het 
platform voor Digitale Stedenbouwkundige Informatie (DSI). Normaliter zit voor 
de betrokken periode alle informatie m.b.t. planschade afkomstig van RUP’s in 
het DSI-platform. Het valt echter niet uit te sluiten dat de informatie afkomstig 
van provinciale of gemeentelijke RUP’s niet helemaal volledig is.
De kolom ‘aantal’ in onderstaande tabel slaat op het aantal RUP’s dat mogelijk 
planschade genereert. De kolom ‘hectare’ bevat het aantal hectare potentiële 
planschade, afgerond tot op 10 ha.
Gemeentelijke RUP’s Provinciale RUP’s Gewestelijke RUP’s Totaal
jaar aantal hectare aantal hectare aantal hectare aantal hectare
2022 35 200 1 0 4 100 40 300
2023 47 160 2 10 1 70 50 240
Het aantal hectaren waarvoor uiteindelijk effectief planschadevergoeding werd 
betaald, wordt niet bijgehouden door mijn administratie. De exacte 
oppervlaktegegevens zijn overigens niet in elk dossier beschikbaar aangezien de 
planschadevergoeding niet berekend wordt op basis van de oppervlakte.
In de periode 2022-2023 (tot en met 8 december 2023) werd door het Vlaamse 
Gewest slechts 1 planschadevergoeding uitbetaald ingevolge een 
bestemmingswijziging door een gewestelijk RUP. Het ging om een 
planschadevergoeding van 38.000 euro voor gronden te Werchter ingevolge het 
gewestelijk RUP ‘Dijlevallei van Werchter tot Bonheiden’ (Besluit Vlaamse Regering 
van 30 oktober 2015). 
Volledigheidshalve wordt vermeld dat het Vlaamse Gewest enkel beschikt over cijfers 
betreffende planschadevergoedingen ten gevolge van gewestelijke RUP’s. Het Vlaams 
Gewest is immers geen partij in planschadeprocedures met betrekking tot provinciale 
of gemeentelijke RUP’s.
2. Principiële akkoorden (PRIAK) zoals bedoeld in artikel 5.6.6. VCRO worden 
afgeleverd of geweigerd door de deputaties na advies door de gemeenteraad. De 
VCRO voorziet niet in een adviesverplichting of beroepsmogelijkheid door de Vlaamse 
overheid. Er is tevens geen decretale verplichting om de Vlaamse overheid in kennis 
te stellen van het afgeleverde PRIAK. De administratie beschikt daarom niet over een 
volledig overzicht van alle aanvragen. Ik verwijs ook naar mijn antwoord op eerdere 
schriftelijke vragen die over de PRIAK werden gesteld.
In bijlage bezorg ik u een overzicht – per gemeente en provincie – van de cijfers die 
gekend zijn bij het Departement Omgeving. Deze cijfers zijn vermoedelijk niet 
volledig.
Noch de gemeentelijke vergunningsregisters noch het Omgevingsloket bevatten 
informatie waaruit kan afgeleid worden of een vergunning wordt verleend op basis 
van ‘groepswoningbouw’.
BIJLAGE
Informatie over principiële akkoorden (PRIAK) in de periode 2003-2023 zoals gekend 
door het Departement Omgeving
