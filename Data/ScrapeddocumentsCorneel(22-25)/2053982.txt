title: Tijdelijke arbeidskrachten - Huisvesting
thema: Werk
Wonen
pdf link: https://docs.vlaamsparlement.be/pfile?id=2053982
thema link: https://www.vlaamsparlement.be/parlementaire-documenten/schriftelijke-vragen/1810421
SCHRIFTELIJKE VRAAG
nr. 213
van SARAH SMEYERS
datum: 7 maart 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Tijdelijke arbeidskrachten  -  Huisvesting
Dat er voor de werken aan de Oosterweelverbinding en de bouw van de fabrieken voor 
Ineos en Borealis heel veel (werk)volk nodig zal zijn, zal wellicht niemand verbazen. De 
komende jaren zullen er dus heel wat (bouw)arbeiders naar het Antwerpse alleen al 
afzakken. Al die mensen zal men ergens moeten huisvesten en te slapen leggen. 
Het zal steeds vaker gebeuren dat groepen van arbeidskrachten in Vlaanderen een 
tijdelijke verblijfplaats hebben door hun job, terwijl hun eigenlijke woonplaats elders (in 
binnen- of buitenland) is. Bij gebrek aan een toegespitst woonaanbod huisvest hun 
werkgever hen nu vaak in woningen die daarvoor niet geschikt zijn. Op 1 oktober trad het 
decreet in werking dat specifiek de huisvesting van arbeidskrachten regelt. Het biedt 
steden en gemeenten concrete mogelijkheden om over de thematiek een beleid te voeren 
en creëert een rechtsgrond voor afgestemde woningkwaliteitsvereisten.
We zijn intussen een half jaar verder.
1. Hoe evalueert de minister de werking van het decreet?
2. Hoeveel en welke steden en gemeenten gingen er al mee aan de slag?
3. Hoe wordt de handhaving van de nieuwe regelgeving voor huisvesting van 
arbeidskrachten gewaarborgd?
4. Zijn er plannen om het nieuwe kader te evalueren en indien nodig aanpassingen te 
maken op basis van feedback en ervaringen na de implementatie?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 213 van 7 maart 2024
van SARAH SMEYERS
1-2.Op dit moment maakt alleen de stad Antwerpen gebruik van de mogelijkheden die het 
afwijkend kader biedt voor de tijdelijke huisvesting van arbeidskrachten. Uit contacten 
met lokale besturen blijkt wel dat de interesse ruimer is en dat nog andere 
centrumsteden een eigen reglement wensen uit te werken.
3. De handhaving van de afwijkende normen gebeurt via een getrapt systeem. In de eerste 
plaats moet de gemeente een verordening aannemen waaruit blijkt dat een vergunning 
afgeleverd kan worden voor de toepassing van de afwijkende normen (in het kader van 
de huisvesting van arbeidskrachten). Op basis van die verordening kan vervolgens 
effectief - dus voor een concreet project - een vergunning worden aangevraagd om 
arbeidskrachten te mogen huisvesten met toepassing van de afwijkende normen. Die 
vergunning kan men pas krijgen wanneer de aanvrager een recent conformiteitsattest 
(van maximum 1 jaar oud) kan voorleggen. De vergunning is maximaal vijf jaar geldig, 
met een mogelijkheid tot vernieuwing als nog aan alle voorwaarden is voldaan. Het 
conformiteitsattest vervalt als er binnen het jaar geen vergunning wordt afgeleverd of 
als de termijn van de vergunning is verstreken. De handhaving gebeurt met andere 
woorden proactief: het voldoen aan de (afwijkende) kwaliteitsnormen, zoals vooraf 
vastgesteld met een conformiteitsonderzoek, is een voorwaarde om van het systeem 
gebruik te kunnen maken. Bovendien zal een periodieke hercontrole nodig zijn.
4. Het afwijkend kader is pas in het najaar van 2023 in werking getreden. Momenteel komt 
een evaluatie en eventuele bijsturing te vroeg. Complementair aan het afwijkend kader 
heeft het agentschap Wonen in Vlaanderen wel een werkgroep samengebracht die werkt 
rond de thematiek van arbeidskrachten. De werkgroep bestaat uit verschillende 
entiteiten van de Vlaamse overheid en een vertegenwoordiging van lokale besturen.
De werkzaamheden zullen leiden tot een richtlijnenkader voor lokale besturen om 
binnen het bestaand instrumentarium aan de slag te gaan met het faciliteren van 
huisvesting van arbeidskrachten (aanbodbeleid), net als met het benoemen of trachten 
te beantwoorden van uitdagingen die met deze thematiek gepaard gaan (zoals 
handhaving).
