title: Secundair onderwijs - Finaliteit studierichtingen 'dans' en 'ballet'
thema: Onderwijs en Vorming
pdf link: https://docs.vlaamsparlement.be/pfile?id=2020279
thema link: https://www.vlaamsparlement.be/parlementaire-documenten/schriftelijke-vragen/1783670
SCHRIFTELIJKE VRAAG
nr. 160
van LOES VANDROMME
datum: 30 november 2023
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Secundair onderwijs  -  Finaliteit studierichtingen ‘dans’ en ‘ballet’
Sinds de modernisering van het secundair onderwijs uitgerold wordt, kiest men vanaf de 
2e graad een studierichting binnen een bepaalde finaliteit, studiedomein en onderwijsvorm.
Binnen het studiedomein Kunst en Creatie bevindt de studierichting ‘dans’ zich in de 
doorstroomfinaliteit, terwijl de richting ‘ballet’ zich in de dubbele finaliteit bevindt. Beide 
studierichtingen zijn goed vergelijkbaar met elkaar maar toch kan een doorstroomfinaliteit 
voor leerlingen die de richting ‘dans’ willen volgen te hoog gegrepen zijn.
1. Wat zijn de argumenten om de studierichtingen ‘dans’ en ‘ballet’ binnen het 
studiedomein Kunst en Creatie elk in een andere finaliteit onder te brengen?
2. Is er een aanpassing aan de matrix gepland? Zo ja, welke timing wordt gehanteerd? 
Kunnen de studierichtingen ‘ballet’ en ‘dans’ dan voortaan onder dezelfde finaliteit 
ondergebracht worden?
BEN WEYTS 
VICEMINISTER-PRESIDENT VAN DE VLAAMSE REGERING EN VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 160 van 30 november 2023 
van LOES VANDROMME
De studierichtingen Dans en Ballet zijn respectievelijk opgenomen in de domeingebonden 
doorstroomfinaliteit en de dubbele finaliteit omdat het doel van beide studierichtingen 
verschillend is. 
De studierichting Dans bereidt inhoudelijk voor op doorstroom naar de academische 
bacheloropleiding Kunstwetenschappen en gerichte professionele bacheloropleidingen 
zoals Dans en Musical. Daartoe krijgen leerlingen in de 3de graad Dans specifieke vorming 
m.b.t. artistieke expressie en kunstbeschouwing. Zo wordt hun cognitief 
redeneervermogen aangescherpt door te reflecteren over kunst in het algemeen, waarbij 
men een brede focus heeft op allerlei kunstvormen, en dus niet alleen dans. De 
studierichting Dans bereidt niet rechtstreeks voor op instroom in de arbeidsmarkt. Dat is 
wel het geval bij de studierichting Ballet. Deze studierichting bereidt leerlingen voor op het 
beroep van uitvoerend danser. Daarnaast krijgen leerlingen in hun specifieke vorming nog 
specifieke minimumdoelen m.b.t. artistieke expressie die hen voorbereiden op instroom in 
gerichte professionele bacheloropleidingen zoals Dans en Musical.
Beide studierichtingen hebben een duidelijke finaliteit en bedienen een specifiek 
leerlingenprofiel. Er is dan ook geen aanpassing voorzien aan de matrix secundair 
onderwijs.
