title: Voorzitter bijzonder comité voor de sociale dienst - Uitredingsvergoeding op einddatum mandaat
thema: Lokale overheden en Binnenlands bestuur
pdf link: https://docs.vlaamsparlement.be/pfile?id=2051282
thema link: https://www.vlaamsparlement.be/parlementaire-documenten/schriftelijke-vragen/1808024
SCHRIFTELIJKE VRAAG
nr. 155
van BRECHT WARNEZ
datum: 29 februari 2024
aan GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Voorzitter bijzonder comité voor de sociale dienst  -  Uitredingsvergoeding op einddatum 
mandaat 
Artikel 149 van het decreet van 22 december 2017 over het lokaal bestuur bepaalt dat de 
uitvoerende mandatarissen recht hebben op een wedde, vakantiegeld, een 
eindejaarspremie en een uittredingsvergoeding ten laste van de gemeente. De voorzitter 
van het bijzonder comité voor de sociale dienst heeft dezelfde rechten ten laste van het 
OCMW. Artikel 149 bepaalt tevens de grenzen waarbinnen de uittredingsvergoeding wordt 
toegekend.
De verdere uitvoering van artikel 149 wordt geregeld in artikel 14 van het besluit van 30 
juni 2023 houdende het statuut van de lokale mandataris. Dat artikel bepaalt dat de lokale 
mandataris een uittredingsvergoeding ontvangt:
“1° nadat zijn mandaat beëindigd is naar aanleiding van de algehele vernieuwing van de 
bestuursorganen of naar aanleiding van de nieuwe installatie van de bestuursorganen met 
toepassing van artikel 46 van het decreet van 22 december 2017, als hij geen nieuw 
uitvoerend mandaat opneemt;
2° nadat zijn uitvoerend mandaat beëindigd is naar aanleiding van de vermelde einddatum 
van het mandaat op de akte van voordracht, als vermeld in het artikel 43, §1, tweede lid, 
en het artikel 58, §1, derde lid, van het decreet van 22 december 2017, als hij geen nieuw 
uitvoerend mandaat opneemt;
3° als zijn uitvoerend mandaat eindigt wegens ontslag om medische redenen. Ontslag om 
medische redenen wordt bewezen aan de hand van een door een arts afgegeven 
getuigschrift van langdurige arbeidsongeschiktheid.”
Wat het bereiken van de in de akte van voordracht vermelde einddatum betreft, verwijst 
punt 2° zoals hoger geciteerd expliciet naar de artikelen 43 (van toepassing op de 
schepenen) en 58 (van toepassing op de burgemeester). De verkiezing van de voorzitter 
van het BCSD is evenwel geregeld in artikel 90 van het decreet over het lokaal 
bestuur. Maar naar artikel 90 wordt in artikel 14, §1, 2°, van het besluit van 6 juli 2018 
houdende het statuut van de lokale mandataris niet verwezen. Dat betekent dat, in 
tegenstelling tot wat betreft de burgemeesters en de schepenen, de voorzitter van het 
BCSD niet in aanmerking komt voor een uittredingsvergoeding als die zijn of haar mandaat 
eindigt wegens het bereiken van een in de akte van voordracht bereikte einddatum van 
het mandaat.
 
1. Kan de minister bevestigen dat de huidige formulering van de regelgeving niet toelaat 
dat de voorzitter van het BCSD in aanmerking komt voor een uittredingsvergoeding bij 
het bereiken van een in de akte van voordracht vermelde einddatum van het mandaat?
2. Welke initiatieven zal de minister nemen om dit hiaat in de regelgeving op korte termijn 
te remediëren?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 155 van 29 februari 2024
van BRECHT WARNEZ
1. De voorzitter van het bijzonder comité voor de sociale dienst heeft volgens artikel 149 
van het decreet van 22 december 2017 over het lokaal bestuur (verder: DLB) recht op 
o.a. een uittredingsvergoeding. Artikel 14 van het besluit van de Vlaamse Regering van 
6 juli 2018 houdende het statuut van de lokale mandataris (verder: BVR statuut lokale 
mandataris) bepaalt de situaties wanneer hij of zij daar recht op heeft. De beëindiging 
van het uitvoerend mandaat naar aanleiding van de vermelde einddatum op de akte 
van voordracht is een van de situaties die recht geeft op een uittredingsvergoeding.
Zoals de vraagsteller terecht opmerkt, verwijst artikel 14, eerste lid, 2°, van het BVR 
statuut lokale mandataris niet naar de akte van voordracht voor de voorzitter van het 
bijzonder comité voor de sociale dienst als vermeld in artikel 90, §1, eerste lid van het 
DLB. Dit leidt er inderdaad toe dat de voorzitter van het bijzonder comité voor de sociale 
dienst volgens de letterlijke lezing van artikel 14, eerste lid, 2°, van het BVR statuut 
lokale mandataris geen uittredingsvergoeding kan verkrijgen wanneer hij of zij het einde 
van het mandaat bereikt op de datum zoals in de akte van voordracht vermeld. Het gaat 
hierbij enkel om de voorzitter van het bijzonder comité voor de sociale dienst die een 
toegevoegd schepen uitmaakt overeenkomstig artikel 42, §1, derde lid, van het DLB. 
Een voorzitter van het bijzonder comité voor de sociale dienst die bij zijn verkiezing tot 
voorzitter al lid was van het college van burgemeester en schepenen, heeft wel recht 
op een uittredingsvergoeding bij het bereiken van de einddatum op de akte van 
voordracht op grond van artikel 43, §1, tweede lid, van het DLB.
Dit is een ongewilde anomalie in de regelgeving. Ook de voorzitter van het bijzonder 
comité voor de sociale dienst die een toegevoegd schepen is op grond van artikel 42, 
§1, derde lid, van het DLB heeft recht op een uittredingsvergoeding als bepaald in artikel 
149 van het DLB. Dit zou ook moeten gelden als zijn of haar uitvoerend mandaat 
beëindigd wordt naar aanleiding van de vermelde einddatum van het mandaat op de 
akte van voordracht als de uitvoerend mandataris geen nieuw uitvoerend mandaat 
opneemt, net zoals bij andere uitvoerende mandatarissen. 
2. Er is inmiddels een ontwerp van wijzigingsbesluit in opmaak om de lacune in de 
regelgeving nog deze legislatuur te remediëren. Via een wijzigingsbesluit aan het BVR 
statuut lokale mandataris zal hieraan tegemoetgekomen worden. Er zal een wijziging 
doorgevoerd worden aan artikel 14, eerste lid, 2°, van het voornoemde besluit waarin 
er ook verwezen zal worden naar de akte van voordracht, als vermeld in artikel 90, §1, 
eerste lid van het DLB.
