title: Beroepsinstantie openbaarheid van bestuur - Werking
thema: Vlaamse administratie
pdf link: https://docs.vlaamsparlement.be/pfile?id=2046723
thema link: https://www.vlaamsparlement.be/parlementaire-documenten/schriftelijke-vragen/1803328
SCHRIFTELIJKE VRAAG
nr. 139
van MIEKE SCHAUVLIEGE
datum: 13 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Beroepsinstantie openbaarheid van bestuur  -  Werking
Met het decreet van 26 maart 2004 werd één globale regeling uitgewerkt inzake de 
passieve en de actieve openbaarheid van bestuur voor alle bestuursinstanties die binnen 
de bevoegdheid van de Vlaamse Gemeenschap en het Vlaamse Gewest vallen, en dit met 
dezelfde procedureregels voor alle bestuursniveaus. Voortaan werden alle beroepen inzake 
openbaarheid van bestuur (voor alle bestuursniveaus) behandeld door dezelfde 
beroepsinstantie. 
Over de werking van de beroepsinstantie openbaarheid van bestuur had ik graag 
duidelijkheid over de volgende zaken. Ik stelde al een gelijkaardige vraag aan minister 
Rutten (schriftelijke vraag nr. 95 van 10 januari 2024), maar zij wees erop dat die 
problematiek behoort tot de bevoegdheid van de minister-president.
1. Hoeveel beroepsdossiers werden in 2023 ingediend?
2. Hoeveel beroepsdossiers werden in 2023 afgewezen (onontvankelijk, ongegrond of 
zonder voorwerp) en hoeveel beroepen werden volledig, respectievelijk gedeeltelijk, 
gegrond bevonden? Bij hoeveel beroepsdossiers werd uiteindelijk geheel of 
gedeeltelijk tegemoetgekomen aan het verzoek van de indiener van het 
beroepsschrift?
3. Hoeveel dossiers werden in de volledige werkingsperiode 2004-2023 aanhangig 
gemaakt bij de Raad van State? Hoeveel van die dossiers werden ondertussen 
afgehandeld? In welke gevallen werd de beslissing van de beroepsinstantie (al dan niet 
gedeeltelijk) vernietigd? Over welke concrete dossiers gaat het? Welke argumenten 
hanteerde de Raad van State om over te gaan tot de vernietiging van de beslissing 
van de beroepsinstantie?
4. De jaarverslagen van de beroepsinstantie (op de website) vermelden enkel het aantal 
ingediende beroepen, maar niet de uiteindelijke resultaten. 
Zou het mogelijk zijn om die voortaan ook op te nemen?
5. Om de belangen van de Vlaamse overheid te verdedigen in die dossiers aanhangig bij 
de Raad van State, wordt telkens een raadsman aangesteld. Sinds 2011 houdt de 
administratie per begrotingsjaar een overzicht bij van de totale kosten die verbonden 
zijn aan de verdediging van de belangen van de Vlaamse overheid door een raadsman, 
wanneer bij de Raad van State een procedure aangespannen wordt tegen een 
beslissing van de beroepsinstantie. 
Graag had ik vernomen welke financiële inspanning dit gevraagd heeft gedurende de 
totale werkingsperiode van de beroepsinstantie per werkingsjaar, van 2011 tot en met 
2023.
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
ANTWOORD 
op vraag nr. 139 van 13 februari 2024
van MIEKE SCHAUVLIEGE
1. In 2023 werden 350 beroepsdossiers ingediend bij de Beroepsinstantie inzake de 
Openbaarheid van Bestuur.
2. Van de 350 behandelde dossiers werden 173 beroepsdossiers onontvankelijk of 
ongegrond verklaard. De Beroepsinstantie verklaarde zestien beroepsdossiers volledig 
gegrond, waarbij de openbaarmaking van de gevraagde documenten bijgevolg werd 
toegestaan. In 96 beroepsdossiers werd de openbaarmaking gedeeltelijk toegestaan. 
De indiener van het verzoekschrift deed in 24 beroepsdossiers afstand van het beroep, 
zodat de Beroepsinstantie geen uitspraak diende te doen. 41 beroepsdossiers werden 
zonder voorwerp beschouwd omdat de betrokken instantie alsnog inging op het 
oorspronkelijke verzoek van de indiener tot openbaarmaking van de 
bestuursdocumenten. 
Dit betekent dus dat de Beroepsinstantie in 177 of 50,6% van het totaal aantal 
beroepsdossiers in 2023 geheel of gedeeltelijk tegemoetkwam aan het verzoek tot 
openbaarmaking. 
3. De Beroepsinstantie behandelde in de periode 2004-2023 in totaal 4761 dossiers, 
waarvan er 106 aanhangig gemaakt werden bij de Raad van State. De Raad van State 
heeft reeds uitspraak gedaan in 89 van de 106 dossiers. In 30 gevallen werd de 
beslissing van de Beroepsinstantie (gedeeltelijk) vernietigd. In de overige 59 gevallen 
stelde de Raad van State de Beroepsinstantie in het gelijk. 
Hieronder gaat een overzicht van welke decreetbepalingen uit het Bestuursdecreet van 
7 december 2018 de Raad van State het meest hanteerde om over te gaan tot de 
(gedeeltelijke) vernietiging van de beslissing van de Beroepsinstantie:
•artikel II.33, 1° Bestuursdecreet (kennelijke onredelijkheid): onvoldoende 
concrete motivering;
•artikel II.35, 4° Bestuursdecreet (hangend burgerlijk of administratief 
rechtsgeding): onvoldoende concrete motivering;
•artikel II.35, 3° Bestuursdecreet (vertrouwelijke commerciële informatie van een 
derde): onvoldoende concrete motivering;
•artikel I.4, 3° en II.31 Bestuursdecreet (begrip “bestuursdocument”): 
onvoldoende aangetoond dat het onbestaande documenten betreft of 
documenten betreft die niet in het bezit zijn van een instantie;
•artikel II.40, §1, eerste lid Bestuursdecreet (aanvraag indienen via mail en uniek 
mailadres): onterecht gesteld dat een aanvraag ook op een algemeen mailadres 
van de instantie kon worden ingediend als die instantie een uniek mailadres had 
voorzien voor openbaarheidsverzoeken.
4. De jaarverslagen van de Beroepsinstantie inzake de Openbaarheid van Bestuur en 
Hergebruik van Overheidsinformatie geven op heden reeds een globale duiding bij de 
inhoud van de beslissingen. Aangezien alle beslissingen van de Beroepsinstantie al 
online worden gepubliceerd op de webstek van de Vlaamse overheid, lijkt het me niet 
aangewezen om een individuele oplijsting op te nemen in het jaarverslag wegens de 
omvang ervan. 
5. Sinds 2014 worden deze gegevens bijgehouden in het boekhoudsysteem van de 
Vlaamse overheid, Orafin. Hieronder gaat een overzicht per begrotingsjaar voor de 
periode 2014-2023 van de door u gevraagde gegevens. De bedragen worden 
weergegeven inclusief btw. 
•2014: 17.330,22 euro;
•2015: 16.989,61 euro;
•2016: 5.443,79 euro;
•2017: 2.734,60 euro;
•2018: 21.822,06 euro;
•2019: 31.506,91 euro;
•2020: 7.606,06 euro;
•2021: 50.185,18 euro;
•2022: 30.373,87 euro;
•2023: 31.111,08 euro.
