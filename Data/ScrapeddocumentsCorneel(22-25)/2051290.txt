title: Heropbouw Oekraïne - Vlaamse steun
thema: Buitenlands beleid
Oekraïnecrisis
pdf link: https://docs.vlaamsparlement.be/pfile?id=2051290
thema link: https://www.vlaamsparlement.be/parlementaire-documenten/schriftelijke-vragen/1806614
SCHRIFTELIJKE VRAAG
nr. 147
van KARL VANLOUWE
datum: 27 februari 2024
aan JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN, CULTUUR, 
DIGITALISERING EN FACILITAIR MANAGEMENT
Heropbouw Oekraïne  -  Vlaamse steun
De Russische oorlog tegen Oekraïne heeft een grote humanitaire, sociale en economische 
impact. De Russische inval in 2022 leidde tot een krimp van 30% van de Oekraïense 
economie. Onder meer de vernietiging van productiemiddelen en problemen met water- 
en elektriciteitstoevoer zorgden voor enorme consequenties voor de Oekraïense bevolking.
Volgens het Rapid Damage and Needs Assessment, een schaderapport dat de Wereldbank 
samen met de EU opstelt, liep in maart 2023 de schade in Oekraïne op tot 411 miljard 
dollar. Bij die stand van zaken werd er nog geen rekening gehouden met de vernietiging 
van de Kachovda-dam en met het verdere verloop van de oorlog.
Sinds het begin van de oorlog stelden de EU en haar lidstaten, alsook de Europese 
instellingen, in een “Team Europa”-aanpak al meer dan 67,7 miljard euro aan financiële, 
humanitaire, nood-, begrotings- en militaire steun beschikbaar. 40,6 miljard euro is 
bestemd voor ondersteuning van de algemene economische, sociale en financiële 
veerkracht. Dat omvat een financieel steunpakket van tot wel 18 miljard euro voor 2023. 
Ongeveer 27 miljard euro gaat dan weer naar extra militaire bijstand in het kader van de 
Europese Vredesfaciliteit en komt rechtstreeks van de EU-lidstaten.
Op 20 juni 2023 heeft de Europese Commissie een nieuwe ‘Faciliteit voor Oekraïne’ 
opgesteld ter ondersteuning van het herstel, de wederopbouw en de modernisering van 
Oekraïne. Dit specifieke financiële instrument moet een coherente en voorspelbare steun 
geven aan Oekraïne volgens 3 pijler:s
- een Oekraïneplan: steun bij dringende financiële behoeften en wederopbouw;
- een investeringskader voor Oekraïne;
- bijstandsprogramma’s voor de Oekraïense regering en het middenveld.
Naast deze nieuwe Faciliteit zijn er talrijke projecten en steunprogramma’s vanuit de 
Wereldbank, het Internationaal Monetair Fonds (IMF), de Europese Bank voor 
Wederopbouw en Ontwikkeling (EBRD), de Verenigde Naties (VN), UNESCO enzovoort. 
Daarnaast zijn er nog heropbouwprojecten waar Vlaamse bedrijven via ProZorro en DREAM 
digitale platformen ter beschikking stellen die aanbestedingen voor de heropbouw 
opvolgen, om mee te helpen met de heropbouw. Flanders Investment & Trade (FTI) helpt 
daarnaast met het vinden van lokale zakenpartners en projecten.
1. Er gaan hoge bedragen naar verschillende projecten via diverse kanalen die Oekraïne 
helpen ondersteunen tijdens de oorlog, maar ook naar de wederopbouw. 
Kan de minister een overzicht geven van de financiële ondersteuning die al door 
Vlaanderen aan Oekraïne is verleend, vanuit de overheid en vanuit het Vlaamse 
middenveld? Kan hij ook een overzicht geven van wat er met dat geld tot nu toe is 
gebeurd?
2. Is er overleg geweest tussen de Vlaamse Regering en de federale regering en andere 
deelstaatregeringen om de ontwikkelingssteun naar Oekraïne te coördineren?
3. FIT speelt een centrale rol in de uitbouw van een netwerk tussen Vlaanderen en 
Oekraïne, wat ook belangrijk zal zijn voor de wederopbouw.
Kan de minister een overzicht geven van de acties, netwerkevenementen, seminaries 
en opleidingen die georganiseerd zijn of zullen plaatsvinden in de toekomst rond 
economische samenwerking met Oekraïne?
4. De administratie heeft enkele maanden geleden de impact van de Oekraïne-crisis op 
het Vlaamse economische en maatschappelijke weefsel onderzocht. 
Tot welke inzichten heeft dat geleid?
5. Tijdens de gedachtewisseling met parlementsleden uit Noordrein-Westfalen bleek dat 
de Duitse deelstaat in contact staat met Oekraïense partners en gemeenten als 
Tsjernivtsi. De deelstaat draagt zo actief bij aan de heropbouw van Oekraïne door 
rechtstreeks wederopbouwprojecten die gericht zijn op infrastructuur, industrie en 
huisvesting te ondersteunen. 
Is de Vlaamse Regering van plan het voorbeeld van Noordrijn-Westfalen te volgen en 
een gelijkaardig initiatief op te zetten?
JAN JAMBON
MINISTER-PRESIDENT VAN DE VLAAMSE REGERING, VLAAMS MINISTER VAN BUITENLANDSE ZAKEN,  
CULTUUR, DIGITALISERING EN FACILITAIR MANAGEMENT
ANTWOORD 
op vraag nr. 147 van 27 februari 2024
van KARL VANLOUWE
1. Vlaanderen geeft financiële steun aan de volgende organisaties en projecten:
•EUNIC Oekraïne
Subsidieontvanger: EU National Institutes for Culture (EUNIC)
Budget: 50.000 euro
Doel: Een EUNIC-fonds ter ondersteuning van culturele samenwerking tussen 
Europese en Oekraïense artiesten werd opgericht. EUNIC wil hiermee een brede 
zichtbaarheid van de Oekraïense cultuur in EU-landen bewerkstelligen en tegelijk 
samenwerkingen aanmoedigen. Het fonds zal ook Vlaamse kunstenaars en culturele 
organisaties aanmoedigen uitzonderlijke partnerschappen met Oekraïense artiesten 
aan te gaan.
•Voka – Plato project in samenwerking met Oekraïne
Subsidieontvanger: Voka – Kamer van Koophandel Antwerpen-Waasland
Budget: 140.000 euro
Doel: Plato is een peter/meterschapsproject van Voka dat ondersteuning en 
begeleiding biedt aan ondernemingen gebaseerd op drie pijlers: kennisoverdracht, 
ervaringsuitwisseling en netwerking. Met dit project wenst Voka haar expertise op 
vlak van Plato-projecten uit te wisselen met de door hen geselecteerde Oekraïense 
experten zodat zij op zelfstandige basis het Plato-project kunnen uitrollen en 
toepassen in Oekraïne om kmo’s te versterken in hun economische ambities.
•Humanitaire hulp aan de vluchtelingen in Oekraïne en Oekraïense 
vluchtelingen in Polen
Subsidieontvanger: Pools Centrum voor Internationale Hulp (PCPM)
Budget: 200.000 euro
Doel: De missie van PCPM is om humanitaire, ontwikkelings- en medische hulp te 
bieden. Deze non-gouvernementele organisatie richt haar acties op degenen die dat 
het meest nodig hebben: slachtoffers van humanitaire crises en de meest kwetsbare 
gemeenschappen. 
•Ondersteuning van een op te richten Europees Fonds om de Oekraïense 
filmindustrie te steunen 
Subsidieontvanger: Vlaams Audiovisueel Fonds (VAF)
Budget: 25.000 euro
Doel: Via het VAF wil de Vlaamse Regering een bijdrage leveren aan het fonds dat 
zal opgericht worden om de Oekraïense filmindustrie te steunen. Het fonds zal 
gecoördineerd worden door het gerenommeerde Centre National du cinéma et de 
l'image animée van Frankrijk (CNC). Er zal een internationale samenwerkings- en 
financieringsovereenkomst worden ondertekend tussen de deelnemende EFAD-
leden (European Film Agencies Directors Association) en de CNC. Er wordt een 
stuurgroep ingesteld met een vertegenwoordiger per deelnemend EFAD-lid.
•De modernisering van de voor- en vroegschoolse educatie en 
onderwijsmethoden in Oekraïne
Subsidieontvanger: Estonian Centre for International Development (ESTDEV)
Budget: 100.000 euro
Doel: De specifieke doelstelling van het ontworpen project is om de modernisering 
van het voorschools onderwijs in Oekraïne te ondersteunen door het opzetten van 
een voorbeeld van beste praktijken in termen van efficiënt beheer van processen, 
moderne leeromgeving en onderwijsmethoden en -hulpmiddelen.
•Rode Kruis Vlaanderen
Subsidieontvanger: Rode Kruis Vlaanderen
Budget: 200.000 euro
Doel: Humanitaire hulp via het Rode Kruis Vlaanderen voor een project dat onder 
meer bijdraagt aan de bescherming van de burgers en de hulpverlening aan burgers, 
alsook aan de bescherming van en hulpverlening van gewonden en zieken.  Dit 
project zorgt ook voor bescherming van personen die van hun vrijheid beroofd zijn 
tijdens het conflict.
•Rode Kruis Vlaanderen
Subsidieontvanger: Rode Kruis Vlaanderen
Budget: 2.000.000 euro
Doel: Het leveren van generatoren in het kader van het ‘Winterization’ programma 
van het Oekraïense Rode Kruis. Daarnaast behoren ook het leveren van andere 
hulpgoederen, zoals dekens en powerbanks, tot de opties.
•Levering strooizout via B-FAST
Budget: 600.000 euro
Doel: Het gaat om een samenwerking tussen Vlaanderen (Agentschap Wegen & 
Verkeer en voogdijminister Lydia Peeters), dat het strooizout schenkt, en de federale 
overheid, die de logistiek op Europees niveau en het transport via het B-FAST 
mechanisme coördineert.
Via B-FAST stuurt AWV 3.000 ton strooizout naar Oekraïne om er de wegen ijsvrij 
te maken in de harde winterse omstandigheden. De steun is essentieel om de 
Oekraïense bevolking toe te laten zich te verplaatsen, ondanks de oorlog en de 
ongunstige weersomstandigheden eigen aan dit seizoen. 
•Humanitaire bijstand voor het project Clearing landmines in Ukraine
Subsidieontvanger: APOPO vzw
Budget: 1.000.000 euro
Doel: De vzw APOPO (Anti-Persoonsmijnen Ontmijnende Product Ontwikkeling) zet 
zich in voor het verwijderen van landmijnen. De organisatie steunt de Oekraïense 
overheid bij het ontwikkelen van de standaarden en richtlijnen voor het inzetten van 
‘Technical Survey Dogs’ voor ontmijning. De steun van de Vlaamse overheid aan dit 
project zal tegemoetkomen aan een bijzonder acute nood tot ontmijning van 
Oekraïne. Niet alleen de humanitaire component komt daarbij in beeld, maar ook de 
noodzaak van ontmijning in het kader van de economische wederopbouw van 
Oekraïne.
•De bouw van een geestelijk gezondheidscentrum in de stad Lviv
Subsidieontvanger: UNBROKEN
Budget: 1.500.000 euro
Doel: De Oekraïense non-gouvernementele organisatie UNBROKEN verzamelt giften 
en subsidies waarmee ze zich toelegt op het verlenen van medische en 
psychologische hulp aan oorlogsslachtoffers en het voorzien van huisvesting en re-
integratie in de maatschappij. Het geestelijk gezondheidscentrum is het onderwerp 
van de subsidie. Het gaat om de herontwikkeling en uitbreiding van een bestaand 
gebouw. Het gebouw zal uitgebreid worden met zo’n 160 vierkante meter, zal veertig 
hospitalisatiebedden bevatten en UNBROKEN mikt erop om zo’n duizend patiënten 
per jaar te behandelen.
Wat de steun vanuit het Vlaamse middenveld betreft, is het zo dat tal van bedrijven de 
afgelopen jaren, alleen of gegroepeerd, hulp hebben geboden aan Oekraïne. Aangezien 
dit veelal kleinschalige en ad-hocinitiatieven betreft, bestaat hier geen overzicht van. 
2. Voorlopig is hierover nog geen overleg geweest. 
3. FIT blijft wat Oekraïne betreft werken rond vier pijlers: internationale financiële 
instellingen, overheden in Vlaanderen en in Oekraïne, bedrijven in Vlaanderen en tot 
slot bedrijven in Oekraïne. 
FIT heeft reeds tweemaal deelgenomen aan de ‘Rebuild-Ukraine’-beurzen en -
conferenties in Warschau. Tijdens de editie van november 2023, die zich focuste op 
constructie en energie, namen een tiental Vlaamse bedrijven deel. 
In juni 2024 staat de derde editie op het programma die focust op gezondheid en 
rehabilitatie. FIT overweegt opnieuw een deelname. 
Onlangs lanceerde FIT een eventplatform rond de heropbouw van Oekraïne. Vlaamse 
bedrijven kunnen zich hier voorstellen via een profiel in het Engels en Oekraïens. Reeds 
een tachtigtal bedrijven reageerden op deze oproep. Dit platform zal nu in Oekraïne 
worden gelanceerd. Op die manier tracht FIT om samenwerkingsverbanden tot stand te 
laten komen. 
Samen met de Oekraïens-Belgische Business Club wordt gewerkt aan een netwerkdiner. 
Naast ervaringsuitwisselingen is er een ruim aanbod van uiteenzettingen over 
allerhande aspecten met betrekking tot de wederopbouw van Oekraïne. 
4. Via het Voorzitterscollege en het Strategisch Overlegorgaan Internationale 
Aangelegenheden bereiken mijn diensten alle entiteiten van de Vlaamse Overheid om 
zo de Europese en internationale informatie over de Oekraïnecrisis te bundelen en te 
analyseren. De bezorgdheden van onze stakeholders worden gecapteerd via, enerzijds, 
de bestaande overleg- en adviesorganen en, anderzijds, de speciaal daartoe opgerichte 
economische Task Force Oekraïne, onder leiding van VLAIO en FIT. 
Ik kan niet ontkennen dat de Oekraïne-crisis een impact heeft op het Vlaamse 
economische en maatschappelijke weefsel. Een overkoepelende analyse is er echter nog 
niet. De analyse is momenteel moeilijk te maken aangezien een groot deel van de 
sancties tegen Rusland pas op middellange termijn effecten zal vertonen of bepaalde 
maatregelen pas na een transitieperiode van start gaan.
5. Op dit moment is het niet de bedoeling om het voorbeeld van de Duitse deelstaat te 
volgen. Vlaanderen zal de heropbouw van Oekraïne vooral ondersteunen via de 
Europese Unie door middel van een nieuw Europees steunpakket van 50 miljard euro 
voor de periode 2024-2027. Het grootste deel van dit budget zal gaan naar het betalen 
van lonen van Oekraïens overheidspersoneel in de brede zin, maar een deel van de 
middelen zal ook geïnvesteerd worden in de begeleiding van Oekraïne richting een latere 
toetreding tot de EU. Om de concrete manieren te identificeren waarop we kunnen 
inspelen, wordt momenteel door de Oekraïense instanties het ‘Ukraine Plan’ opgemaakt. 
Dit centrale document zal de leidraad vormen voor de financiële steun vanuit de EU.
