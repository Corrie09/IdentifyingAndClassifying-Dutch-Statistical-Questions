title: Beleidsdomein Jeugd - Nog lopende onderzoeksopdrachten
thema: Jeugdbeleid
pdf link: https://docs.vlaamsparlement.be/pfile?id=2073543
thema link: https://www.vlaamsparlement.be/parlementaire-documenten/schriftelijke-vragen/1833226
SCHRIFTELIJKE VRAAG
nr. 16
van MERCINA CLAESEN
datum: 14 oktober 2024
aan MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
Beleidsdomein Jeugd  -  Nog lopende onderzoeksopdrachten
De forse stijging van het aantal onderzoeksopdrachten tijdens de afgelopen zittingsperiode 
leidde tot een aantal discussies. Nu er een nieuwe zittingsperiode is aangebroken, had ik 
graag een stand van zaken gekregen met betrekking tot de nog lopende 
onderzoeksopdrachten binnen het beleidsdomein Jeugd. 
1. Kan de minister meedelen hoeveel onderzoeksopdrachten er momenteel nog lopen 
binnen het beleidsdomein Jeugd? 
2. Kan de minister aangeven of die respectievelijk door haar kabinet dan wel door haar 
departement werden uitgeschreven? 
3. Kan de minister de opdrachten kort omschrijven, aangeven aan wie ze werden gegund, 
welke budgetten ermee gemoeid zijn en wanneer ze moeten worden gefinaliseerd? 
4. Hoe evalueert de minister deze cijfers?
MELISSA DEPRAETERE
VICEMINISTER-PRESIDENT VAN DE VLAAMSE REGERING, VLAAMS MINISTER VAN WONEN, ENERGIE EN 
KLIMAAT, TOERISME EN JEUGD
ANTWOORD
op vraag nr. 16 van 14 oktober 2024
van MERCINA CLAESEN
1. Momenteel lopen binnen het beleidsdomein Jeugd drie onderzoeksopdrachten.
2. Twee onderzoeken zijn uitgeschreven op vraag van voormalig minister van jeugd, 
Benjamin Dalle. Een derde onderzoek (in verband met kadervorming, zie infra) is door 
het departement CJM uitgeschreven.
3. Het Buitenspeelonderzoek is gegund aan Kind & Samenleving voor 78.504,21 euro. Het 
onderzoek brengt in 24 wijken in Vlaanderen en Brussel de spelende kinderen in de 
openbare ruimte in kaart. Dit gaat over 4 wijken in elke provincie en 4 in Brussel. Het 
onderzoek bouwt verder op het Grote Buitenspeelonderzoek van 2019 en kan daardoor 
de verzamelde data vergelijken en de evolutie van spelende kinderen in kaart brengen. 
Het onderzoek is een observatieonderzoek met 10 telrondes per wijk en is in de eerste 
plaats kwantitatief. Daarnaast worden enkele kwalitatieve verbanden gelegd, 
waaronder een omschrijving van het gespeelde spel. Voor de kwantitatieve data-
analyse wordt samengewerkt met de Karel de Grote-hogeschool. Het onderzoek zal 
niet enkel inzichten bieden in de evolutie van buitenspelende kinderen, gelinkt aan de 
specifieke zone en woontypologie in de wijk, maar ook aanbevelingen doen aan het 
Vlaamse en lokale beleidsniveau. De oplevering van het eindrapport is voorzien voor 
januari 2025.
De onderzoeks- en begeleidingsopdracht Informeel Vrijwillig Engagement is uitbesteed 
aan Bataljong vzw in samenwerking met Hogeschool VIVES voor 79.855 euro. De 
opdracht is gelinkt aan de projectoproep Informeel Vrijwillig Engagement waarbij lokale 
samenwerkingsverbanden tussen een lokaal bestuur en minstens twee organisaties 
inzetten op de ondersteuning van het engagement van jongeren met maatschappelijke 
impact, engagement dat jongeren opnemen buiten organisaties, het klassieke 
verenigingsleven of conventionele structuren. De opdrachtnemers staan in voor 
ondersteuning op maat van de indieners via een lerend netwerk en coaching, om 
geleerde lessen en kennis te delen op Vlaams niveau, en om beleidsaanbevelingen te 
formuleren. De opdracht zal resulteren in een inspiratiegids en een eindrapport met 
een omgevingsanalyse, projectanalyse en een visie rond informeel engagement. De 
oplevering is voorzien voor de zomer van 2025 waarna de resultaten bekend gemaakt 
worden op een studiedag op 11 september.
Het onderzoek Degelijke Kadervorming voor Kwaliteitsvol Jeugdwerk werd gegund aan 
het Instituut voor de Overheid van de KULeuven voor 59.919 euro. De opdracht is 
gelinkt aan de uitreiking van attesten door de Vlaamse Gemeenschap aan animatoren, 
hoofdanimatoren en instructeurs in het jeugdwerk naar aanleiding van de 
kadervormingstrajecten die worden georganiseerd door erkende jeugdverenigingen. De 
leidende onderzoeksvragen zijn hoe de overheid via kadervorming optimaal een 
kwaliteitsvol jeugdwerk kan bereiken, hoe ze de trajecten best kan sturen en opvolgen, 
en hoe ze de effecten van kadervorming best kan garanderen wanneer ze de 
administratieve lasten probeert te verminderen. De onderzoekers interviewden zowel 
jeugdverenigingen als de administratie; de jongeren werden bevraagd door middel van 
een survey. De administratie werkte nauw samen met het steunpunt de Ambrassade. 
Het onderzoeksrapport met aanbevelingen wordt in december opgeleverd en op 27 
januari 2025 voorgesteld aan de jeugdsector tijdens een studiedag georganiseerd door 
de administratie, dat tevens een ontmoetingsmoment is voor de betrokken actoren.
4. Een sterk jeugd- en kinderrechtenbeleid is gebouwd op kennis en expertise. Het houdt 
de vinger aan de pols op vlak van nieuwe ontwikkelingen en actuele inzichten de 
leefwereld van kinderen en jongeren en het jeugdwerk. In elk van deze onderzoeken 
zie ik een meerwaarde voor mijn toekomstig beleid en ik kijk dan ook uit naar de 
resultaten en hoe ik deze kan meenemen bij de totstandkoming van nieuw beleid. 
