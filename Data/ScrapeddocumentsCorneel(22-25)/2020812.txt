title: Verzekering gewaarborgd wonen - Opvolging aanbevelingen evaluatie
thema: Wonen
pdf link: https://docs.vlaamsparlement.be/pfile?id=2020812
thema link: https://www.vlaamsparlement.be/parlementaire-documenten/schriftelijke-vragen/1783681
SCHRIFTELIJKE VRAAG
nr. 77
van AN MOERENHOUT
datum: 30 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Verzekering gewaarborgd wonen  -  Opvolging aanbevelingen evaluatie
De verzekering gewaarborgd wonen werd overgedragen aan het Vlaams Woningfonds 
(VWF). Iemand die een hypothecaire lening is aangegaan om een woning te bouwen, te 
kopen of te renoveren, kan in aanmerking komen voor een gratis verzekering gewaarborgd 
wonen. De verzekering helpt bij de aflossing van de lening wanneer de persoon in kwestie 
onvrijwillig werkloos of arbeidsongeschikt wordt. 
In 2022 maakte het Steunpunt Wonen een evaluatie van de verzekering gewaarborgd 
wonen. In de evaluatie staat het volgende te lezen:
“De algemene conclusie (van de evaluatie) is dat er voldoende argumenten zijn om het 
instrument te behouden. De Verzekering Gewaarborgd Wonen heeft het potentieel om die 
huishoudens op de marge van hypotheekverzuim en een gedwongen verkoop te 
ondersteunen en daardoor significante kosten voor de persoon zelf en de maatschappij te 
vermijden. Het instrument wordt op verschillende vlakken positief geëvalueerd. Een 
belangrijke factor hierin is dat de overheid de verzekering uitbesteedt aan een private 
actor, waardoor ze zelf tijdsintensieve en kostelijke administratie vermijdt tegen een 
premie die niet relatief buitensporig is. Uit de evaluatie blijkt echter dat het potentieel van 
instrument nog niet ten volle benut wordt omwille van verschillende redenen, onder meer 
dat de groepen met de hoogste nood niet bereikt worden het instrument daarom niet 
kosteneffectief wordt ingezet. We sluiten daarom af met een aantal beleidsaanbevelingen 
op het vlak van bekendmaking van het instrument, de administratieve afhandeling en de 
modaliteiten van het instrument.”
1. Heeft de minister sinds de publicatie van de evaluatie in 2022 acties ondernomen om 
het onderbenutte potentieel van de verzekering gewaarborgd wonen te 
verwezenlijken?
2. Heeft de minister sinds de publicatie van de evaluatie in 2022 een van de 
beleidsaanbevelingen op het vlak van bekendmaking van het instrument, de 
administratieve afhandeling en de modaliteiten van het instrument, ter harte 
genomen? Zo ja, op welke wijze?
3. Heeft de minister in het laatste jaar van deze legislatuur nog plannen om het potentieel 
van de verzekering gewaarborgd wonen verder te optimaliseren?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 77 van 30 november 2023
van AN MOERENHOUT
De verzekering gewaarborgd wonen werd overgedragen van Wonen in Vlaanderen naar 
het Vlaams Woningfonds en dit sinds 1 januari 2023. De aanvragen ingediend vanaf 1 
januari 2023 worden behandeld door het Vlaams Woningfonds. Wonen in Vlaanderen 
werkte de dossiers, ingediend voor 1 januari 2023, verder af. De focus lag hierdoor in 
eerste instantie op een vlotte overdracht van de verzekering gewaarborgd wonen.
Ik ben zeker bereid de beleidsaanbevelingen van het Steunpunt op het vlak van 
bekendmaking, administratieve afhandeling en de modaliteiten van het instrument in 
overweging te nemen. Wat de administratieve afhandeling betreft, kan ik melden dat de 
aanvraag volledig digitaal gebeurt sinds de overdracht naar het Vlaams Woningfonds, wat 
een administratieve vereenvoudiging inhoudt voor de burger. Wat de verdere 
bekendmaking van het instrument betreft, wordt onderzocht of een samenwerking met 
Vlabel mogelijk is. Ook de aanbevelingen rond de modaliteiten van de verzekering 
gewaarborgd wonen kunnen worden herbekeken maar hierbij moet wel rekening gehouden 
worden met het feit dat de verzekering gegund werd aan een verzekeraar door middel van 
een overheidsopdracht. De modaliteiten van de verzekering gewaarborgd wonen kunnen 
dus niet gewijzigd worden tijdens een lopende overeenkomst met een verzekeraar. De 
huidige verzekeringsovereenkomst heeft een aanvang genomen op 15 juni 2021 en loopt 
gedurende 5 jaar.
