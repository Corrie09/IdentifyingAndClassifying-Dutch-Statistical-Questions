title: Dienst Dierenwelzijn - Controles in dierentuinen (2)
thema: Dierenwelzijn
pdf link: https://docs.vlaamsparlement.be/pfile?id=2048093
thema link: https://www.vlaamsparlement.be/parlementaire-documenten/schriftelijke-vragen/1806244
SCHRIFTELIJKE VRAAG
nr. 319
van ALLESSIA CLAES
datum: 23 februari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dienst Dierenwelzijn  -  Controles in dierentuinen
De dienst Dierenwelzijn voert geregeld controles uit in dierentuinen. Als de dienst 
overtredingen vaststelt, wordt er een proces-verbaal (pv) opgemaakt. Bij zware 
overtredingen of herhaalde inbreuken kan een dierentuin worden geschorst voor bepaalde 
tijd of zelfs volledig gesloten. 
1. Hoeveel controles werden in 2023 uitgevoerd? Graag een overzicht per dierentuin. 
2. Hoeveel inbreuken werden in 2023 vastgesteld? Graag een overzicht per dierentuin. 
3. Welk gevolg werd er gegeven aan de inbreuken? Graag een overzicht per dierentuin. 
4. Hoeveel pv’s werden in 2023 opgemaakt? Wat is het totaalbedrag aan geïnde boetes 
in dat jaar? 
5. Hoeveel waarschuwingen werden er in 2023 gegeven?
6. Hoe evalueert de minister die cijfers?
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 319 van 23 februari 2024
van ALLESSIA CLAES
1. Er werden in 2023 controles uitgevoerd in de volgende dierentuinen:
- Bellewaerde Park
- Boudewijn Seapark
- Harry Malter
- Pakawi Park
- ZOO Antwerpen
- Recreatiedomein De Brielmeersen 
2. Er werden 9 inbreuken vastgesteld (Pakawi Park). Om deze vraag te beantwoorden 
werd de term inbreuken op die manier geïnterpreteerd als een overtreding waarvoor 
het nodig geacht werd een proces-verbaal (pv) of proces-verbaal van waarschuwing 
(pvw) op te stellen.
3. Pakawi Park: pv is opgesteld in 2024. 
4. Er werden geen pv’s in 2023 opgemaakt. Er werden dus ook geen boetes geïnd. 
5. Er werden geen pvw’s opgesteld in 2023.
6. Dierenwelzijn Vlaanderen zorgt er voor dat elke Vlaamse dierentuin geregeld 
gecontroleerd wordt. Overigens spelen specifiek in dierentuinen ook de bezoekers een 
positieve rol als een soort "sociale controleurs": de gevoeligheid voor dierenwelzijn 
neemt al jaren toe en Vlamingen zijn steeds meer geneigd om potentiële problemen 
te signaleren. Over het algemeen wijst alles er momenteel op dat de Vlaamse 
dierentuinen de minimumnormen gerespecteerd worden. Opmerkingen van 
Dierenwelzijn Vlaanderen of maatregelen die genomen moeten worden, worden 
opgevolgd. Wanneer blijkt dat ze niet gerespecteerd worden, wordt opgetreden.
