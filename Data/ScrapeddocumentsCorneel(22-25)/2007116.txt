title: Scheepvaart Brugge - Spertijden
thema: Mobiliteit en Verkeer
pdf link: https://docs.vlaamsparlement.be/pfile?id=2007116
thema link: https://www.vlaamsparlement.be/parlementaire-documenten/schriftelijke-vragen/1769364
SCHRIFTELIJKE VRAAG
nr. 70
van ANNICK LAMBRECHT
datum: 10 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Scheepvaart Brugge  -  Spertijden
In 2014 werden tussen het toenmalige stadsbestuur van Brugge en De Vlaamse Waterweg 
(DVW) de zogenaamde spertijden voor de scheepvaart in Brugge aangescherpt. Sindsdien 
worden de bruggen langs de ringvaart niet bediend van maandag tot vrijdag van 7.30 uur 
tot 8.30 uur en van 16.30 uur tot 17.30 uur en op woensdag van 11.50 uur tot 12.30 uur. 
Tevens worden alle bruggen, met uitzondering van de Warandebrug, niet meer bediend de 
eerste tien minuten na de doorvaart van een schip. Voor de pleziervaart geldt bovendien 
dat zij dienen te wachten tot de bruggen voor de beroepsvaart worden bediend, tenzij de 
wachttijd meer dan 2 uur bedraagt.
Dat zijn de afspraken op papier. De perceptie leeft dat die afspraken in de praktijk niet 
meer worden nageleefd. Sinds het uitvallen van de Krakelebrug is de druk op de 
Warandebrug en de beide Dampoortbruggen enorm toegenomen. De bruggenmiserie is 
met andere woorden nog nooit zo groot geweest. Dat geldt zowel voor automobilisten als 
voor zwakke weggebruikers. Aangezien de studie voor een tijdelijke Krakelebrug nog 
steeds bezig is, ziet het er niet naar uit dat de bruggenmiserie snel opgelost zal zijn.
Tijdens de laatste gemeenteraad kreeg de burgemeester dan ook de vraag van een 
gemeenteraadslid of in de tussentijd de spertijden niet verder moeten worden 
aangescherpt. In reactie op de vraag beloofde de burgemeester bij De Vlaamse Waterweg 
aan te dringen op een strikte naleving van de spertijden.
1. Wat denkt de minister van het niet-naleven van de spertijden in Brugge?
2. Is de minister van plan de spertijden verder aan te scherpen in afwachting van het 
opnieuw in gebruik nemen van de Krakelebrug, met het oog op een vlotte 
verkeersdoorstroming op de R30?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 70 van 10 oktober 2023
van ANNICK LAMBRECHT
1. De Vlaamse Waterweg (DVW) bevestigt actief in te zetten op het consequent toepassen 
van de spertijden bij de bediening en in het opleidingstraject van de brugbedienaars. 
Tevens wordt actief ingezet op een doorgedreven onderhoud om defecten of ongeplande 
uitval van bruggen te vermijden en de interventietijden bij technische pannes zo kort 
mogelijk te houden. 
Bij investeringen en onderhoud is de wachttijd voor weggebruikers een belangrijk 
element waar bewust rekening mee wordt gehouden. De bruggen bij de Dampoortsluis 
bijvoorbeeld werden door DVW recent vernieuwd met nieuwe elektromechanica en daar 
werden bewust andere en duurdere technische componenten geïnstalleerd om de 
duurtijd van een beweging van de brug te kunnen inkorten en zo de tijd van onderbreking 
voor het wegverkeer in te korten.
2. Binnen deze context is het verder aanscherpen van de spertijden niet nodig en ook niet 
haalbaar. De huidige spertijden zijn de resultante van een langdurige afstemming, 
bijsturing en samenwerking tussen DVW en de politie- en mobiliteitsdiensten van de 
stad. Nergens anders in Vlaanderen wordt dit zo uitgebreid toegepast als in Brugge. 
In Brugge wensen we deze huidige spertijden aan te houden en kan niet worden 
ingegaan op de vraag om deze spertijden structureel aan te passen of nog verder uit te 
breiden. Dit zou het huidige goede evenwicht tussen de weg en de waterweg verstoren. 
Dit sluit niet uit dat DVW zich steeds bewust is van specifieke kritieke situaties en zeer 
snel (in goede samenwerking met de politie en stadsdiensten) inspeelt op uitzonderlijke 
situaties. Een concreet voorbeeld zijn de ondernomen acties naar aanleiding van de 
onbeschikbaarheid van de Krakelebrug:
•De spertijden voor de Boudewijnbrug werden tijdelijk aangepast (die zijn ’s 
morgens, ’s avonds en op woensdagmiddag verlengd met een halfuur).
•Er werd een bijkomende bedieningsafspraak gemaakt, zodat de 
Dampoortbruggen niet samen bediend worden met de Boudewijnbrug.
 
DVW blijft binnen de huidige spertijden inzetten op een goede samenwerking met de 
stad, in een zeer korte communicatielijn met de politie- en mobiliteitsdiensten.
