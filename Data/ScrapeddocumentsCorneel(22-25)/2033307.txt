title: Dolfinarium Boudewijn Seapark - Evaluatie
thema: Dierenwelzijn
pdf link: https://docs.vlaamsparlement.be/pfile?id=2033307
thema link: https://www.vlaamsparlement.be/parlementaire-documenten/schriftelijke-vragen/1793634
SCHRIFTELIJKE VRAAG
nr. 238
van ELS STERCKX
datum: 11 januari 2024
aan BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND
Dolfinarium Boudewijn Seapark  -  Evaluatie
De nieuwe Vlaamse Codex Dierenwelzijn vermeldt dat het Boudewijn Seapark in Brugge 
nog maximaal zes dolfijnen mag houden, op voorwaarde dat er tegen 2027 een 
buitenbassin komt. Daarnaast wordt in de codex vermeld dat, indien een evaluatie 
concludeert dat er een operationeel alternatief is dat de dolfijnen meer welzijn en 
levenskwaliteit biedt, zoals bijvoorbeeld een reservaat, de dolfijnen naar de plaats in 
kwestie overgebracht moeten worden. De eerste evaluatie zal echter pas in 2037 
plaatsvinden.
1. Overweegt de minister de evaluatie vroeger, bijvoorbeeld uiterlijk in 2028, te laten 
plaatsvinden? Zo niet, waarom niet?
2. Waarop is de beslissing om de evaluatie pas in 2037 te laten plaatsvinden, gebaseerd? 
Graag een onderbouwing van die beslissing.
3. Ik pleit voor een geleidelijke afbouw van de dolfijnen in het Boudewijn Seapark Brugge 
en streef naar een verbod op het vervangen van overleden dolfijnen. 
Zal de minister het vervangen van overleden dolfijnen verbieden? Zo niet, waarom 
niet? 
4. Ik pleit eveneens voor een verbod op voortplanting in het Boudewijn Seapark. 
Zal de minister een verbod op voortplanting invoeren? Zo ja, wanneer? Zo niet, 
waarom niet? 
5. De dolfijnen zouden naar Lipsi, een Grieks eiland, kunnen worden overgeplaatst. In 
een wijde baai vlakbij het eiland is er een dolfijnenreservaat in aanbouw. 
Zal de minister, wanneer dat dolfijnenreservaat klaar is, de dolfijnen uit het Boudewijn 
Seapark naar ernaar laten overbrengen? Zo niet, waarom niet? 
BEN WEYTS
VICEMINISTER-PRESIDENT VAN DE VLAAMSE REGERING, VLAAMS MINISTER VAN ONDERWIJS, SPORT, 
DIERENWELZIJN EN VLAAMSE RAND 
ANTWOORD
op vraag nr. 238 van 11 januari 2024
van ELS STERCKX 
1-2.Vlaanderen wil geen dolfijnen meer in gevangenschap, alleen is er op dit moment 
geen alternatieve huisvesting voor de dieren die verblijven in het enige dolfinarium 
op ons grondgebied. In de nieuwe Vlaamse Codex Dierenwelzijn voorzien we daarom 
een verbod op dolfinaria, met tijdelijke overgangs- en extra 
dierenwelzijnsmaatregelen. De extra dierenwelzijnsmaatregelen – waaronder een 
buitenbassin – vergen een zeer aanzienlijke extra investering van de uitbaters, die 
allicht niet zal gebeuren als de uitbaters slechts een horizon van een jaar hebben. 
Maar nog belangrijker: er is op dit moment nergens zicht op alternatieve huisvesting. 
Integendeel: recent wetenschappelijk werk pleit net voor veel meer academische 
onderbouwing voor reservaten. Hoe jammer we dit ook vinden: er lijkt nog een lange 
weg te gaan alvorens alternatieve huisvesting realistisch is voor de dolfijnen in 
Brugge. 
3-4.In het ontwerp van de nieuwe Vlaamse Codex Dierenwelzijn is wel degelijk een 
kweekverbod en een invoerverbod opgenomen, tenzij het aantal individuen is 
gedaald tot 6. Te weinig sociale interactie leidt immers tot welzijnsproblemen. Het is 
dus in het rechtstreeks belang van de dieren zelf dat er altijd minstens 6 dieren in de 
groep blijven. 
5. We kunnen het eventuele toekomstige Griekse reservaat nog niet beoordelen en zelfs 
als dit op een dag ooit een alternatieve huisvesting zou bieden, dan nog is de Vlaamse 
overheid niet de eigenaar van de dolfijnen in Brugge. Geconfronteerd met een 
totaalverbod in Vlaanderen kan de eigenaar van Boudewijn Seapark de dieren 
overbrengen naar een dolfinarium in een ander land waar veel minder (of zelfs 
amper) regelgeving bestaat ter bescherming van dieren. Het is niet de Vlaamse 
overheid – laat staan de minister bevoegd voor Dierenwelzijn – die hierin de 
beslissingsbevoegdheid heeft.  
