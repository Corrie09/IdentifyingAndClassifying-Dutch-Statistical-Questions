title: Agentschap Wegen en Verkeer (AWV) - Quick wins
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2050536
thema link: https://www.vlaamsparlement.be/parlementaire-documenten/schriftelijke-vragen/1811347
SCHRIFTELIJKE VRAAG
nr. 752
van MARINO KEULEN
datum: 8 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Agentschap Wegen en Verkeer (AWV)  -  Quick wins
Vaak zijn het de grote projecten die in the picture komen en waar veel debat over is, 
meestal door de vertragingen die opgelopen worden door stroeve en ingewikkelde 
procedures bij Ruimtelijke Ordening.
In de commissie heb ik al een aantal keer dossiers aangehaald waarbij het Agentschap 
Wegen en Verkeer met kleine en/of vlugge ingrepen een verschil kan maken. Daarbij had 
ik gevraagd dat de minister daar extra zou op inzetten, want vaak worden die kleine 
dossiers het slachtoffer van de grotere dossiers.
Uit de digitale landkaart met alle vlugge ingrepen die AWV publiceerde, blijkt dat de 
minister die raadgeving omzet in beleid.
AWV zet nu ook kleinere ingrepen in de verf, zoals werken aan verkeerslichten, 
wegmarkeringen of oversteekplaatsen aan gevaarlijke punten en schoolroutes. Eveneens 
kondigde het aan dat later ook de werken toegevoegd zullen worden die passen in het 
actieplan Verkeerslichten.
1. Hoeveel quick wins wenst de minister te realiseren en in welk jaar?
2. Wat zijn de principes om de quick wins te bepalen of met andere woorden, wat zijn de 
criteria om als quick win beschouwd te worden?
3. Hoe werden die criteria bepaald? Is dat op basis van wetenschappelijke parameters al 
dan niet gecombineerd met een beleidsbeslissing voor zaken die de minister belangrijk 
vindt en zo ja, welke waren dat?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 752 van 8 maart 2024
van MARINO KEULEN
1. AWV voert voornamelijk quick wins uit in het kader van de aanpak van de gevaarlijke 
punten, MIA Quickscans en de knelpunten op schoolroutes. 135 van dergelijke quick 
wins zijn nog in uitvoering of zullen nog van start gaan in 2024. Er is nog geen zicht 
op het aantal quick wins dat de volgende jaren zal kunnen uitgevoerd worden. 
2. Quick wins zijn ingrepen die geen grote heraanleg vragen of niet voor veel/langdurige 
hinder zorgen en die met relatief beperkte budgetten gerealiseerd kunnen worden, 
maar waarmee we toch de verkeersveiligheid verhogen.
3. Alle knelpunten worden onderworpen aan een verkeersveiligheidsonderzoek, waarbij 
wordt geanalyseerd welke verkeersveiligheidsproblemen er zich voordoen en welke 
infrastructurele oplossingen hiervoor mogelijk zijn. Hiervoor kunnen we gebruik maken 
van externe studiebureaus en interne collega’s (waaronder gecertificeerde 
verkeersveiligheidsauditoren). Bij die analyses wordt steeds rekening gehouden met 
verschillende oplossingsmogelijkheden, variërend in kostprijs, doorlooptijd en 
complexiteit. Wanneer mogelijk, wordt steeds getracht om op korte termijn ingrepen 
te realiseren, zijnde quick wins. Ook wanneer er op langere termijn een grotere 
investering nodig is om het probleem ten gronde op te lossen, wordt getracht om al 
op korte termijn quick wins te realiseren.
