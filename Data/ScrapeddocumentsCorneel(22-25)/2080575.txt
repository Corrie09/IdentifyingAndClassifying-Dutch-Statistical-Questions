title: Diensten voor interlandelijke adoptie - Erkenning
thema: Welzijn en Gezin
pdf link: https://docs.vlaamsparlement.be/pfile?id=2080575
thema link: https://www.vlaamsparlement.be/parlementaire-documenten/schriftelijke-vragen/1835875
SCHRIFTELIJKE VRAAG
nr. 30
van FREYA PERDAENS
datum: 24 oktober 2024
aan CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
Diensten voor interlandelijke adoptie  -  Erkenning
Tijdens de commissie Welzijn van 15 oktober 2024 werd een vraag om uitleg behandeld 
over de interlandelijke adoptiediensten. Ik stelde toen in de discussie enkele bijkomende 
vragen waarop de minister het antwoord schuldig bleef.
Ik herhaal deze vragen via een schriftelijke vraag om er toch een antwoord op te kunnen 
krijgen. Ik heb ook nog enkele bijkomende vragen over het onderzoek naar 
onregelmatigheden in adoptiedossiers. 
1. Het wijzigingsbesluit om de erkenningsprocedure op te starten, ligt momenteel bij de 
Raad van State. 
Wat is de stand van zaken? Is daarrond al een timing bekend?
2. In welke tijdspanne voorziet de minister om een vergunningsprocedure op te starten 
met betrekking tot de erkenning van een dienst voor interlandelijke adoptie?
3. Het auditrapport over de klachtenprocedure rond interlandelijke adoptie bij diensten 
als het Vlaams Centrum voor Adoptie (VCA) van Audit Vlaanderen zou in mei van dit 
jaar klaar zijn. 
Heeft de minister al kennisgenomen van de voornaamste actiepunten? Welk gevolg zal 
ze daaraan kunnen geven? Is het mogelijk het auditrapport over te maken?
4. Hoe verloopt de behandeling van de tachtig dossiers die door de interlandelijke 
adoptiediensten zijn overgemaakt aan het VCA?
5. Een aantal van de herkomstlanden heeft na de screening code oranje gekregen. 
Bijkomend onderzoek om te besluiten of de werking al dan niet wordt voortgezet, zou 
worden gepland na de erkenning van de enkele dienst. 
Kan de minister een stand van zaken geven over de herkomstlanden die na screening 
code oranje kregen? Heeft zij ook daar een timing voor?
6. Hoeveel klachten zijn er in totaal binnengekomen bij VCA omtrent mogelijke 
onregelmatigheden in hun adoptiedossier? Graag een opdeling per herkomstland en 
door wie de klacht werd neergelegd.
7. Wat is de stand van zaken in het onderzoek naar onregelmatigheden in deze 
adoptiedossiers? In welk tijdpad heeft de minister daarvoor voorzien? 
8. Eind 2023 werden de eerste resultaten van het onderzoek naar onregelmatigheden in 
adoptiedossiers uit Ethiopië bekendgemaakt. 
Zijn daar ondertussen nieuwe resultaten over bekend?
CAROLINE GENNEZ
VLAAMS MINISTER VAN WELZIJN EN ARMOEDEBESTRIJDING, CULTUUR EN GELIJKE KANSEN
ANTWOORD
op vraag nr. 30 van 24 oktober 2024
van FREYA PERDAENS
1. Het advies van de Raad van State is verkregen op 3 juli 2024. Het advies van de 
gegevensbeschermingsautoriteit werd eind oktober uitgebracht. Beide adviezen 
moeten nog verwerkt worden, vooraleer het besluit kan worden voorgelegd aan de 
Vlaamse Regering voor definitieve goedkeuring. Hiervoor is nog geen verdere timing 
bekend.
2. Gelet op het feit dat er vandaag nog geen wettelijk kader is voor een nieuwe 
vergunningsprocedure, kan er op korte termijn geen nieuwe dienst werkzaam worden  
3. Audit Vlaanderen oordeelde dat het proces deels onder controle is en dat maatregelen 
genomen moeten worden om dit proces verder te optimaliseren, om te komen tot een 
meer efficiënte, effectieve en uniforme klachtenbehandeling.
Het eindrapport formuleert een aantal aanbevelingen en verbeterpunten die door het 
Agentschap werden opgenomen in een actieplan. Zo werd er de afgelopen maanden 
werk gemaakt van de uitklaring van de begrippen klacht en melding. Met het team 
werd de positie, opdracht, waarden en werkingsprincipes van de Klachtendienst grondig 
doorgesproken en verder aangescherpt. Er werd vorming georganiseerd en het 
contingent van de Klachtendienst werd versterkt met twee nieuwe medewerkers. 
Specifiek voor adoptie werd de informatie voor de burger op de website van VCA 
aangevuld, en werden er afspraken gemaakt tussen VCA en de medewerkers van de 
Klachtendienst over de doorverwijzing van klachten en signalen die betrekking hebben 
op de werking van de adoptiediensten. Het auditrapport wordt in bijlage toegevoegd 
aan dit antwoord. 
4. VCA richtte begin 2024 een nieuw multidisciplinair team op dat instaat voor de 
opvolging van alle lopende adoptieprocedures: zij begeleiden kandidaat-gezinnen die 
een bemiddelingsovereenkomst afsloten voorafgaand een de opheffing van de 
vergunning van de adoptiediensten. Dit begeleidingsteam bestaat momenteel uit vier 
personen, waaronder ook medewerkers van de voormalige adoptiediensten.
Op deze manier wordt expertise van de diensten en in het bijzonder de kennis over het 
profiel van individuele kandidaten, de inschatting van hun draagkracht, de beoordeling 
van de noden van de kinderen en navolgende matching,… binnen gebracht met het oog 
op maximale continuïteit.
Ek individueel dossier wordt opgevolgd in tandem met de landenverantwoordelijke van 
VCA, die waakt over een correct verloop en besluitvorming. Zij werken rechtstreeks 
samen met de bevoegde autoriteiten in verschillende herkomstlanden voor de 
opvolging van de kindtoewijzingen en het opvragen van bijkomende informatie. De 
beslissing bij kindtoewijzingen ligt voor alle duidelijkheid steeds bij VCA, namelijk bij 
de Vlaams Adoptieambtenaar. 
Belangrijk om weten is dat deze medewerkers een apart team vormen, met een 
afgelijnde opdracht. Zij nemen op geen enkele wijze deel aan andere activiteiten van 
het Vlaams Centrum voor Adoptie zoals de trajectbegeleiding, de screening van de 
herkomstlanden of het onderzoek naar wanpraktijken uit het verleden. Het team heeft 
bijgevolg ook geen toegang tot de informatie en documenten die hierop betrekking 
hebben. Zij hebben enkel toegang tot de adoptiedossiers die zij begeleiden.
5. Kazachstan, India, Burkina Faso, Togo en Hongarije kregen een ‘oranje’ kleur na de 
initiële screening. De samenwerking met Burkina Faso werd echter onmiddellijk 
geschorst omwille van de precaire veiligheidssituatie ter plekke; samenwerking met 
Kazachtstan is niet mogelijk zonder vergunde adoptiedienst. 
De plaatsbezoeken aan India, Togo en Hongarije zijn gepland eind 2024 en begin 2025.
6. Op basis van cijfers sinds januari 2024 komen we aan 198 meldingen op datum 
14/10/2024:
1.België 25 adoptieouder 1, geadopteerde 20, geboorteouders 4
2. Brazilië 3 geadopteerde 3
3. Chili 2 geadopteerde 2
4. China 3 geadopteerde 1, adoptieouder 2
5.Ethiopië 33 adoptieouder 27, geadopteerde 6
6. Frankrijk 15 geadopteerde 12, geboortemoeder 3
7. Ghana 1 geadopteerde 1
8. Guatemala 1 geadopteerde 1
9. Guinee 2 adoptieouder 2
10. Haïti 6 geadopteerde 5, adoptieouder 1
11.India 48 geadopteerde 47, adoptieouder 1
12.Zuid-Korea 24 geadopteerde 24
13. Nederland 2 geadopteerde 2
14. Rwanda 8 geadopteerde 8
15. Vietnam 6 geadopteerde 6
16. Polen 1 adoptieouder 1
17. Bolivië 1 geadopteerde 1
18. Congo 1 adoptieouder 1
19. Nepal 1 geadopteerde 1
20. Thailand 1 geadopteerde 1
21. Ongekend 3 geadopteerde 2, adoptieouder 1
22. Burundi 1 adoptieouder 1
23. De Filipijnen 1 geadopteerde 1
24. Letland 1 geadopteerde 1
25. Oekraïne 1 geadopteerde 1
26. Rusland 1 adoptieouder 1
27. Sri Lanka 1 adoptieouder 1
28. Togo 3 geadopteerde 1, adoptieouder 2
29. Cambodja 1 geadopteerde 1
30. Oeganda 1 adoptieouder 1
TOTAAL 198 geadopteerde 148, adoptieouder 43, 
geboorteouder 7
7. VCA zal vanaf het najaar partnerorganisaties in de verschillende herkomstlanden 
identificeren. De kwaliteit en de professionaliteit van hun dienstverlening dient eerst 
geëvalueerd te worden door een derde (neutrale) partij. De verkennende gesprekken 
met organisaties die kunnen instaan voor deze evaluatie zijn momenteel lopende. In 
het voorjaar van 2025 hoopt VCA de eerste evaluaties van mogelijke 
onderzoekspartners af te ronden.
Van zodra VCA een samenwerkingsovereenkomst met een onderzoeker voor een 
bepaald herkomstland heeft afgesloten, zal zij de betrokken melders informeren zodat 
concrete vervolgstappen en onderzoeksmethode kunnen toegelicht worden. 
 
8. Inmiddels werden 10 onderzoeken afgerond door de onderzoeksorganisatie (Des 
Racines Naissent Des Ailes). Om de privacy van de rechtstreeks betrokkenen te 
respecteren, kan ik geen details verstrekken over de bevindingen in individuele 
dossiers. Ik kan wel bevestigen dat in een aantal gevallen de bevindingen van het 
onderzoek niet overeenkomen met de informatie in het adoptiedossier. VCA voorziet 
via haar partners – Steunpunt Adoptie en het Afstammingscentrum – in de nodige zorg 
en begeleiding voor de rechtstreeks betrokkenen.
BIJLAGE
Agentschap Opgroeien Rapport. 2024/05/08. Rapport auditopdracht -Procesaudit 
klachtenbehandeling interlandelijke adoptie
