title: Natuur- en bosgebieden Agentschap voor Natuur en Bos (ANB) Vlaams-Brabant - Loslopende honden
thema: Natuur en Milieu
pdf link: https://docs.vlaamsparlement.be/pfile?id=2063928
thema link: https://www.vlaamsparlement.be/parlementaire-documenten/schriftelijke-vragen/1824104
SCHRIFTELIJKE VRAAG
nr. 525
van ARNOUT COEL
datum: 26 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Natuur- en bosgebieden Agentschap voor Natuur en Bos (ANB) Vlaams-Brabant  -  
Loslopende honden
Einde maart 2024 voerden de boswachters en natuurinspecteurs van het ANB extra 
controles uit op loslopende honden in de natuur- en bosgebieden van het agentschap.
Tijdens de actie werden over heel Vlaanderen 576 hondenbaasjes aangesproken. Iets meer 
dan 9 op de 10 eigenaars hielden hun hond aan de leiband. Bij een kleine 1 op de 10 was 
dat niet het geval, zij ontvingen een boete van 96 euro.
1. Hoe interpreteert de minister de resultaten van de actie, rekening houdende met de 
evolutie doorheen de jaren?
2. Hoeveel hondenbaasjes werden er tijdens de actie aangesproken in de natuur- en 
bosgebieden in Vlaams-Brabant? Hoeveel van hen hielden hun hond aan de leiband? 
Bij hoeveel van hen was dat niet het geval? Graag een onderscheid per gemeente en 
per individueel natuur- en bosgebied in het beheer van het ANB.
3. Hoeveel boetes werden er tijdens de actie uitgeschreven in de natuur- en bosgebieden 
in Vlaams-Brabant? Welk bedrag aan boetes werd er in totaal geïnd? Graag een 
onderscheid per gemeente en per individueel natuur- en bosgebied in het beheer van 
het ANB.
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 525 van 26 april 2024
van ARNOUT COEL
1. Met 9,57% van de 576 gecontroleerde hondenbaasjes blijft de overtredingsgraad rond 
10% hangen (zoals in 2023: 11,5%). Het is positief dat 90% van de recreanten met 
een hond de toegankelijkheidsregeling respecteert en deze zo hun bijdrage leveren aan 
het beheer van onze natuurgebieden. Anderzijds valt het te betreuren dat, ondanks 
boeteverhogingen en de jaarlijkse sensibiliseringscampagne, 10% van de bezoekers de 
regels nog steeds niet volgt. Dit wijst erop dat onze campagne en 
informatieverstrekking alsnog een deel van de bevolking niet bereiken, of dat de 
hardleerse 10% nog sterker ontraad moet worden om hun hond los te laten lopen in 
natuurgebieden. Bovendien werd bovenstaand cijfer vastgesteld tijdens een 
aangekondigde campagne van twee controleweekends, die werd voorafgegaan door 
intensieve communicatie naar de burger toe. De toezichthouders van ANB merken dat 
de reële overtredingsgraad doorheen het jaar hoger ligt. Controles en handhaving 
blijven met andere woorden nodig.
2. De controles werden bijgehouden op regionaal niveau. In de beheerregio’s Demerland 
en Zuiderkempen en Brabantse Wouden, die minstens gedeeltelijk op het grondgebied 
van Vlaams-Brabant liggen, zijn gezamenlijk 175 hondenbaasjes gecontroleerd. Onder 
hen waren 159 honden aangelijnd; 16 waren dat niet.
•Brabantse Wouden (Vlaams-Brabant): 139 baasjes aangesproken, waarbij 
126 honden aangelijnd en 13 niet aangelijnd 
•Demerland en Zuiderkempen (Vlaams-Brabant en Limburg): 36 baasjes 
aangesproken, waarbij 33 honden aangelijnd en 3 niet aangelijnd
3. Aangezien handhavingsdossiers gelinkt zijn aan een specifieke locatie, is een overzicht 
voor Vlaams-Brabant hier wel mogelijk. Er werden op Vlaams-Brabants grondgebied 
zes handhavingsdossiers opgemaakt die naar de afdeling Handhaving van het 
departement Omgeving zijn verstuurd voor bestuurlijke sanctionering. De betrokken 
hondenbaasjes kunnen een boete van 96 euro in de bus krijgen. Alle overtredingen 
werden vastgesteld in het Zoniënwoud: 
•Hoeilaart: 3 overtredingen
•Sint-Genesius-Rode: 1 overtreding 
•Tervuren: 2 overtredingen
