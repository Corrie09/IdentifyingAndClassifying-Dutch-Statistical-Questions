title: Digitale meter - Problemen bij de installatie
thema: Energie
pdf link: https://docs.vlaamsparlement.be/pfile?id=2033130
thema link: https://www.vlaamsparlement.be/parlementaire-documenten/schriftelijke-vragen/1794351
SCHRIFTELIJKE VRAAG
nr. 238
van PETER VAN ROMPUY
datum: 12 januari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Digitale meter  -  Problemen bij de installatie
Ik stel deze vraag in opvolging van schriftelijke vraag nr. 1040 van 7 september 2023 
betreffende klachten na de installatie van een digitale meter. 
In 2022 ontving Fluvius 2689 klachten over de plaatsing van digitale meters. In 2023 
waren dat er (tot september) 2274. 
1. Hoeveel klachten ontving Fluvius in 2023 en begin 2024 voor problemen naar 
aanleiding van de plaatsing van een digitale meter? 
a) cijfers per maand; 
b) cijfers per provincie. 
2. Wat is de verhouding van het aantal klachten ten opzichte van het totaalaantal 
geplaatste meters? 
a) cijfers per maand; 
b) cijfers per provincie. 
3. Hoeveel schadedossiers werden uiteindelijk overgemaakt? Hoeveel schadedossiers 
waren uiteindelijk gegrond? 
a) cijfers per maand; 
b) cijfers per provincie. 
4. Graag een overzicht van de schade en de uitbetaalde bedragen naar aanleiding van de 
gegronde schadedossiers.
a) per maand; 
b) per provincie. 
5. Hoe evalueert de minister die cijfers? 
ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD 
op vraag nr. 238 van 12 januari 2024  
van PETER VAN ROMPUY
1. In onderstaande tabel is per maand het aantal klachten opgenomen die gerelateerd 
zijn aan de plaatsing van de digitale meter. De klachten hebben betrekking op het 
volledige end-to-end proces, d.w.z. vanaf de eerste briefwisseling met de klant tot en 
met de installatie. Dit is bijgevolg een ruime categorie; zeker niet elke klacht leidt tot 
schade bij de klant. Zo hebben heel wat klachten betrekking op o.a. een technieker die 
niet opdaagt op het afgesproken moment, een gevraagde tariefwissel die niet werd 
doorgevoerd, gebrekkige informatie of slechte correspondentie, enzovoort. Slechts een 
heel beperkt aandeel van deze klachten heeft effectief tot schade geleid bij de klant.
Captatiemaand | 
OorzaakTotaal aantal klachten m.b.t. 
plaatsing digitale meter
jan/23 241
feb/23 299
mrt/23 321
apr/23 281
mei/23 249
jun/23 286
jul/23 240
aug/23 272
sep/23 297
okt/23 431
nov/23 482
dec/23 367
Totaal 3.766
2. In 2023 installeerde Fluvius 989.385 digitale meters. Hiertegenover staan 3.766 
klachten m.b.t. de installatie. Dat betekent een verhouding van 0,4% t.o.v. het totaal 
aantal installaties.
3. Slechts een minderheid van de klachten resulteert in een schadedossier. In een 
schadedossier stelt Fluvius de aannemer die de werken heeft uitgevoerd in gebreke. 
Indien er effectief schade is, dan is hij aansprakelijk. In 2023 heeft Fluvius in totaliteit 
899 schadedossiers overgemaakt aan de 3 aannemers (3DM, Unit-T en TEA).
4. De schadedossiers worden beheerd door de aannemers zelf. Er is geen bijkomend 
cijfermateriaal t.o.v. september 2023. In de voorgaande schriftelijke vraag werd een 
gemiddeld uitbetaald bedrag per dossier van 325 euro gemeld. Er zijn geen redenen 
om aan te nemen dat dit bedrag sterk zou gewijzigd zijn.
5. Elk schadegeval is er een teveel. In die zin betreur ik de cijfers. Anderzijds tonen de 
cijfers aan dat klachten in verband met schade eerder uitzonderlijk zijn en heb ik begrip 
voor de realiteit. In 2023 traden schadegevallen op bij minder dan 0,1% van de 
plaatsingen van de digitale meters. Gezien de massale hoeveelheden digitale meters 
die geplaatst worden, kan het gebeuren dat er af en toe iets misgaat. Het is daarbij 
belangrijk dat de schade hersteld wordt.
