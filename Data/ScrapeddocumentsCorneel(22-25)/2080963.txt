title: Digitalisering in het basis- en secundair onderwijs - Initiatieven
thema: Onderwijs en Vorming
pdf link: https://docs.vlaamsparlement.be/pfile?id=2080963
thema link: https://www.vlaamsparlement.be/parlementaire-documenten/schriftelijke-vragen/1836211
SCHRIFTELIJKE VRAAG
nr. 60
van ROOSMARIJN BECKERS
datum: 24 oktober 2024
aan ZUHAL DEMIR
VLAAMS MINISTER VAN ONDERWIJS, JUSTITIE EN WERK
Digitalisering in het basis- en secundair onderwijs  -  Initiatieven
Het Rekenhof onderzocht in een audit de maatregelen genomen in het kader van 
Digisprong gericht op ICT-infrastructuur, ICT-beleid, competenties van leerkrachten en 
leermiddelen. Het nam daarvoor interviews af bij 58 scholen in het gewoon en 
buitengewoon basis- en secundair onderwijs.
Daaruit bleek dat de scholen positief staan tegenover het digitaliseringsbeleid, omdat het 
veel mogelijkheden heeft om te differentiëren op de klasvloer en ook leerlingen helpt met 
specifieke onderwijsbehoeften. De uitwerking van het beleid vertoont echter ook 
tekortkomingen.
Zo kwamen er ICT-coördinatoren en meer middelen voor ICT-materiaal, maar kwam de 
nascholing van leerkrachten pas later waardoor de scholen het materiaal niet altijd efficiënt 
en effectief konden inzetten. Dat is een kwestie die ik in de afgelopen zittingsperiode ook 
uitentreuren heb aangekaart bij de toenmalig bevoegde minister, namelijk dat goed ICT-
beleid niet start met laptops kopen. Een kwaliteitsvol ICT-beleid start met reflectie, 
competenties bij de leraren aanpakken en dus professionalisering, en niet met laptops uit 
te delen, hetgeen eigenlijk met Digisprong gebeurd is. Want eerst kwam er meteen een 
hele reeks middelen voor die hardware-verdeling, pas een jaar later extra uren voor ICT-
coördinatoren en dan pas extra middelen en aanbod rond professionaliseringstrajecten 
voor leraren.
Een kwart van de bevraagde scholen heeft problemen met de beperkte bestedingsvrijheid 
van de middelen en scholen vinden ook dat het digitaliseringsbeleid weinig aandacht heeft 
voor de thuissituatie van de leerlingen. Het beleid heeft de schoolfactuur in het secundair 
onderwijs voor de ouders verhoogd, terwijl scholen met veel kansarme leerlingen extra 
kosten ondervinden door de digitalisering, die ze niet weerspiegeld zien in hun financiering.
Scholen voelen zich ook te weinig ondersteund, ondanks de oprichting van het 
Kenniscentrum Digisprong dat de digitalisering moet ondersteunen. Ze vinden de financiële 
middelen voor de infrastructuur ontoereikend en missen pedagogisch-didactische 
ondersteuning. Scholen worstelen bij het gebruik van digitale leermiddelen bovendien met 
selectie, kwaliteit, hoge kosten, en in het basisonderwijs met compatibiliteitsproblemen en 
afhankelijkheid van uitgeverijen.
Klachten en bedenkingen van die aard rond Digisprong zijn niet nieuw. Het 
onderzoeksrapport Digitaal Onderwijs van de Vlaamse onderwijsinspectie dat gepubliceerd 
werd in oktober 2022 en een vervolgrapport kreeg in januari 2024, maakte ook al zeer 
gelijkaardige bedenkingen. 
In zijn reactie op het rapport stelt de vorige minister van Onderwijs dat hij binnen het 
beschikbare budget nu eenmaal keuzes heeft moeten maken. Hij erkende dat er nog 
uitdagingen zijn voor de verschillende pijlers van digitalisering en kondigde op korte 
termijn enkele acties aan rond professionalisering van leerkrachten en cybersecurity.
1. Hoe evalueert de minister als nieuwe minister van Onderwijs de bevindingen van het 
rapport?
2. Rond de digitalisering en de voortzetting van Digisprong is er nu nog veel onduidelijk 
en blijkt er vooral een gebrek aan toekomstperspectief. In het regeerakkoord staat: 
“We herhalen dus de investering in de noodzakelijke ICT-infrastructuur.” We zien in 
het Centenboekje dat er in 2025 en 2026 200 miljoen euro wordt gereserveerd in het 
kader van de voortzetting van Digisprong. In maart van dit jaar sprak minister Weyts 
in de plenaire vergadering nog over 100 miljoen euro voor 2025 en 150 miljoen euro 
in 2026. Maar wat zien we na 2026 in die tabel? 2027: nul, 2028: nul, 2029: nul. 
Wat betekent dat voor de voorzetting van Digisprong? Want ook na 2026 zullen er nog 
vervangingen nodig zijn van de laptops. Stopt dat na 2026? Of is deze regering er 
gewoonweg nog niet uit wat ze ermee op middellange termijn wil doen?
3. Daarnaast las ik over het ICT-beleid dat niet over de pure hardware gaat, in het 
regeerakkoord ook weer mooie intenties zoals “We ondersteunen leraren in de 
professionalisering van effectieve digitale didactiek” en “We zorgen dat scholen een 
beleid opstellen rond digitalisering in hun school”, maar daar worden dan ook weer 
geen concrete maatregelen aan verbonden. 
Wat gaat de regering daarrond concreet verbeteren?
4. Welke eventuele andere maatregelen neemt de minister om de ICT-ondersteuning in 
de scholen op peil te houden?
5. Welke eventuele andere maatregelen neemt de minister om de pedagogisch-
didactische ondersteuning van onze leraren voor ICT te verbeteren?
ZUHAL DEMIR
VLAAMS MINISTER VAN ONDERWIJS, JUSTITIE EN WERK
ANTWOORD
op vraag nr. 60 van 24 oktober 2024
van ROOSMARIJN BECKERS
1. De audit van het Rekenhof over de digitalisering in het Vlaamse basis- en secundair 
onderwijs biedt een genuanceerd beeld. Positieve punten waren onder meer de 
introductie van de visienota "Digisprong". Het gebruik van ICT in de klas en de 
verdeling van apparaten voor leerkrachten en leerlingen hebben bijgedragen aan een 
betere digitale infrastructuur. Het Rekenhof stelt verder vast dat de correcte uitvoering 
van de maatregelen meestal goed wordt opgevolgd. 
2. Er is voor digitalisering een bijkomende financiering voorzien van 200 miljoen euro in 
2025 en 200 miljoen euro in 2026. Er wordt nog meer in detail bekeken op welke wijze 
deze middelen het efficiëntst kunnen worden ingezet.
3. Zie vraag 2. 
4. Zie vraag 2. 
5. Zie vraag 2. 
