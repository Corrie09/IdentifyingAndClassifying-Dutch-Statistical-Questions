title: Dagcentrum TOPAZ Wemmel - Subsidiëring
thema: Welzijn en Gezin
pdf link: https://docs.vlaamsparlement.be/pfile?id=2059815
thema link: https://www.vlaamsparlement.be/parlementaire-documenten/schriftelijke-vragen/1813803
SCHRIFTELIJKE VRAAG
nr. 315
van FREYA VAN DEN BOSSCHE
datum: 19 maart 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Dagcentrum TOPAZ Wemmel  -  Subsidiëring
TOPAZ is een dagcentrum in Wemmel voor patiënten met een levensbedreigende 
aandoening, dat afhangt van het UZ Brussel. Als dagcentrum komt het in aanmerking voor 
een jaarlijkse werkingssubsidie. Door een menselijke fout in het doorgeven van 
administratieve gegevens aan het Departement Zorg voor het ontvangen van de subsidie, 
is de werkingssubsidie voor het jaar 2023 door het departement niet goedgekeurd. Dat zet 
logischerwijs de werking van het dagcentrum onder druk. De directie van TOPAZ zou 
daarover al contact hebben gehad met de administratie en met de minister zelf, maar 
kreeg tot op heden nog geen positief antwoord.
1. Waarom is er in dit dossier nog geen oplossing gevonden voor het dagcentrum, 
aangezien het louter gaat over een menselijke fout in het doorgeven van gegevens?
2. Is het dossier al onderzocht door de minister en de administratie?
3. Wat is de reden om de subsidie niet toe te kennen?
4. Zal de minister alsnog de werkingssubsidie voor 2023 toekennen aan TOPAZ?
5. Erkent de minister dat als TOPAZ de subsidie van 2023 niet ontvangt, de toekomst 
van het dagcentrum en hun waardevolle werk zwaar onder druk komt te staan?
HILDE CREVITS 
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
ANTWOORD
op vraag nr. 315 van 19 maart 2024
van FREYA VAN DEN BOSSCHE
1. Centra voor dagverzorging met een bijkomende erkenning kunnen enerzijds 
werkingssubsidies ontvangen van het Departement Zorg, anderzijds kunnen ze per 
dag en per gebruiker een financiering krijgen vanuit de Vlaamse sociale bescherming. 
Voor goed begrip delen we mee dat dagverzorgingscentrum Topaz voor 2023 het 
voorschot van de werkingssubsidies heeft ontvangen. Tegen 1 april 2024 moet de 
voorziening bepaalde gegevens meedelen en wordt, mits men voldoende bezetting kan 
aantonen, het saldo bepaald. Op dit vlak situeert er zich geen probleem. 
De financiering van de Vlaams erkende woonzorgcentra, centra voor kortverblijf en 
centra voor dagverzorging – via de Vlaamse sociale bescherming - verloopt via de 
RaaS (voorheen) en eCalcura (heden) toepassing die de administratie ter beschikking 
stelt. Een voorziening moet voor een referentieperiode (van 1/7/X – 30/6/X+1) de 
gegevens over de zorgzwaarte van de bewoners, het personeel en hun prestaties 
meedelen. Het agentschap Vlaams sociale bescherming berekent vervolgens het 
bedrag van de basistegemoetkoming voor zorg voor het facturatiejaar X+2. Dit bedrag 
kan de voorziening in het jaar X+2 per dag en per gebruiker factureren aan de 
zorgkassen van de gebruikers. De berekening gebeurt op basis van de meegedeelde 
gegevens in de RaaS-toepassing. Op basis van de zorgzwaarte van de gebruikers, 
wordt met toepassing van de in de regelgeving vermelde personeelsnormen, bepaald 
hoeveel personeelsinzet voor die gebruikers noodzakelijk was in diezelfde periode. Als 
de voorziening in die periode voldoende personeel inzet, krijgt ze het maximale bedrag 
van de basistegemoetkoming voor zorg. Zet ze te weinig in dan wordt dat bedrag 
beperkt of bedraagt het nul euro.
Voor het meedelen van deze gegevens krijgt een voorziening jaarlijks de mogelijkheid 
tot en met 15 oktober van het jaar X+1. Voor de referentieperiode die liep van 1 juli 
2021 t.e.m. 30 juni 2022 moesten uitzonderlijk de gegevens zelfs pas uiterlijk op 30 
oktober 2022 bevestigd zijn in de RaaS-webtoepassing. De voorziening kan bij het 
meedelen van de gegevens, ter controle, ook gebruik maken van ondersteunende 
rapporten in de toepassing die inzichten bieden in de ingevoerde gegevens. Na de 
indieningsperiode ontvangt de voorziening een voorlopige berekening. Indien de 
voorziening op dat moment een onverwacht resultaat in de berekening opmerkt, kan 
de voorziening aan het agentschap gedurende 30 dagen vragen om het dossier te 
heropenen en de gegevens aan te passen. Vervolgens krijgt de voorziening de 
definitieve berekening o.b.v. de aangepaste gegevens. Deze procedure staat strikt 
omschreven in de regelgeving en voorzieningen worden hier gedurende het jaar 
meerdere keren van op de hoogte gebracht. Hierop zijn in de regelgeving geen 
afwijkingsmogelijkheden voorzien. 
De aangifte van de gegevens in de RaaS/eCalcura-toepassing is van een dermate hoog 
bepalend belang voor de financiering dat van voorzieningen wordt verwacht dat ze 
hiervan een kernproces maken. De aangifte periode is daarom ook ruim en met de 
voorlopige en definitieve berekening beschikt de voorziening ook over een eerste 
berekening waarna bijsturing mogelijk is. Uit de ervaringen blijkt dat de sector hiermee 
ook zeer secuur omspringt en de voorlopige berekening grondig evalueert om 
vervolgens de noodzakelijke aanpassingen aan te brengen i.f.v. de definitieve 
berekening. 
Het palliatief dagverzorgingscentrum Topaz ontving, zoals hierboven vermeld, ook een 
voorlopige berekening van het agentschap op 7 november 2022. In deze voorlopige 
berekening had de voorziening al kunnen vaststellen dat de basistegemoetkoming voor 
zorg nul euro bedroeg. De voorziening handelde op dat moment echter niet en vroeg 
binnen de wettelijk voorziene termijn van 30 dagen geen heropening van de kwartalen 
om gegevens aan te passen. Op 12 december 2022 werd de definitieve berekening 
verstuurd die nog steeds nul euro bedroeg. Het is pas hierna dat de voorziening 
vaststelde dat het resultaat van de berekening nul euro bedroeg en het toenmalige 
agentschap Zorg en Gezondheid en kabinet contacteerde. Het was bijzonder jammer 
dit vast te stellen omdat dezelfde organisatie ook eerder al in een soortgelijke situatie 
terecht is gekomen en op dat moment de administratie de organisatie zeer 
nadrukkelijk heeft aangespoord zich in dit zo bepalend proces professioneel te laten 
omringen. Een voorziening beschikt op dat moment over de mogelijkheid om beroep 
aan te tekenen bij de arbeidsrechtbank. Topaz maakte hier geen gebruik van. 
Samen met de administratie is onderzocht wat de mogelijkheden binnen de 
regelgeving waren om deze situatie op te lossen. Hoewel er al zeer veel tijdsinvestering 
in dit dossier is gekropen door de medewerkers van de administratie en mijn kabinet, 
hebben we echter enkel kunnen concluderen dat de regelgeving géén 
afwijkingsmogelijkheden voorziet in de hierboven geschetste indienings- en 
berekeningsprocedure. 
Dit neemt niet weg dat we uiteraard zeker begrip hebben voor de moeilijke situatie 
waarin Topaz verkeert. 
Momenteel houden we samen met de koepels ouderenzorg de regelgeving die de 
aangifteprocedure regelt kritisch tegen het licht.  We willen deze bijschaven zodat er 
nog een vangnet ontstaat voor voorzieningen die er in de toekomst niet in slagen om 
binnen de gestelde deadline juiste gegevens door te geven. 
2. Zie toelichting onder antwoord 1. Het dossier werd reeds meermaals besproken en 
zeer grondig onderzocht.
3. Zie toelichting onder antwoord 1. De voorziening deelde onvolledige gegevens mee in 
de ruime indieningsperiode en maakte geen gebruik van de correctieperiode na de 
voorlopige berekening. Na ontvangst van de definitieve berekening is er wettelijk 
echter geen afwijkingsmogelijkheid. 
4. De definitieve berekening voor basistegemoetkoming voor zorg voor het facturatiejaar 
2023 werd verzonden op 12 december 2022. Zoals hierboven vermeld is er daarna 
geen aanpassing meer mogelijk. 
5. Ik erken zeker dat het missen van een grote inkomstenbron de werking van een 
organisatie danig onder druk kan zetten. Dat is ook de reden waarom we alle mogelijke 
opties hebben onderzocht. Als overheid zijn we echter ook verplicht regelgeving correct 
uit te voeren. Deze aanpassen naar de toekomst toe kunnen we wel en daarvan maken 
we werk. 
