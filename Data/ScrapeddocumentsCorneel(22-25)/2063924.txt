title: Stikstofakkoord - AEA-lijst en PAS-technieken
thema: Landbouw
Natuur en Milieu
Visserij
pdf link: https://docs.vlaamsparlement.be/pfile?id=2063924
thema link: https://www.vlaamsparlement.be/parlementaire-documenten/schriftelijke-vragen/1821460
SCHRIFTELIJKE VRAAG
nr. 522
van CHRIS STEENWEGEN
datum: 18 april 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Stikstofakkoord  -  AEA-lijst en PAS-technieken
De AEA-lijst (AEA: ammoniakemissiearm) bestaat reeds sinds 2004. In het kader van het 
stikstofakkoord wordt de lijst nu opnieuw decretaal verankerd samen met bijkomende PAS-
technieken (PAS: Programmatische Aanpak Stikstof).
1. Wat waren de oorspronkelijk opgenomen technieken? Voor welke diersoorten?
2. Welke technieken werden nadien aan de lijst toegevoegd? Voor welke diersoorten?
3. Welke erkende technieken werden sindsdien op praktijkniveau/bedrijfsniveau 
gemonitord op het resultaat in de praktijk? Met andere woorden, voor welke technieken 
werd onderzocht wat de reële emissiereducties waren?
4. Voor welke technieken werden de oorspronkelijk vooropgestelde emissiereducties, op 
basis van de praktijkcijfers en/of voortschrijvend wetenschappelijk onderzoek, 
aangepast in de AEA-lijst?
5. Zijn er technieken die op basis van praktijkervaring geschrapt werden uit de lijst?
Deze vraag werd gesteld aan de ministers Zuhal Demir (522), Jo Brouns (370)
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
GECOÖRDINEERD ANTWOORD
op vraag nr. 522 van 18 april 2024
van CHRIS STEENWEGEN
1. Tabel 1 (bijlage 1) bevat een overzicht van alle stalsystemen op de AEA-lijst zoals 
opgenomen in het ministerieel besluit van 19 maart 20041. Het gaat overeenkomstig 
de regelgeving over staltechnieken voor varkens en pluimvee.
2. Tabel 2 (bijlage 2) bevat alle technieken die sinds de eerste publicatie van de AEA-
lijst in het Belgisch Staatsblad werden toegevoegd in de periode van 2004 tot en met 
2019. Voor elke techniek is in de tabel een link naar het corresponderende MB 
opgenomen. In 2011 werd er een grondige revisie van de gehele lijst doorgevoerd. 
Ook hier werden enkel maatregelen voor varkens en pluimvee erkend.
Door het MB van 14 maart 2023 is het mogelijk om ook maatregelen voor alle 
diersubcategorieën van rundvee of alle andere diercategorieën op de AEA-lijst te 
erkennen.
3. Er zijn verschillende manieren om de performantie van emissiereducerende 
technieken bij praktijkstallen te monitoren. Dit kan gebeuren (1) door cruciale 
parameters die invloed hebben op de emissiereductie op te volgen of (2) door de 
ammoniakemissie zelf continu te meten. Het monitoren van cruciale parameters 
(optie 1) is praktisch mogelijk bij luchtreinigingstechnieken en is al wettelijk verplicht. 
Het continu meten van de ammoniakemissie (optie 2) is op dit ogenblik veel minder 
evident. Hierrond loopt momenteel een haalbaarheidsonderzoek bij het Instituut voor 
Landbouw-, Visserij- en Voedingsonderzoek (ILVO) in kader van haar referentietaken 
voor het beleidsdomein Omgeving. Het ILVO onderzoekt of het technisch haalbaar is 
om varkens- en kippenstallen uit te rusten met continu werkende ammoniaksensoren 
en om het ventilatiedebiet continu op te meten. Beide componenten zijn namelijk 
noodzakelijk om de ammoniakemissie van een stal continue te bepalen. De resultaten 
van dit onderzoek worden begin 2025 verwacht.
Het ILVO heeft in opdracht van het beleidsdomein Omgeving verschillende 
meetcampagnes uitgevoerd om de performantie van emissiereducerende systemen 
opnieuw vast te stellen. In 2018 werd het eindrapport voorgesteld van de ILVO-
meetcampagne rond luchtwassers en biobedden. Deze meetcampagne richtte zich op 
het bepalen van het verwijderingsrendement voor ammoniak en geur van 
gecombineerde luchtwassers en biobedden aan vleesvarkensstallen in Vlaanderen. 
Hieruit bleek een ammoniakverwijderingsrendement van >70% haalbaar te zijn bij 
biobedden en luchtwassers (zowel biologische, chemische als de gecombineerde 
luchtwassers).
In januari 2020 werd het eindrapport voorgesteld van de ILVO-meetcampagne rond 
luchtemissies bij ammoniak-emissiearme stalsystemen van het type P-6.4 
(warmtewisselaar en luchtmengsysteem voor droging strooisellaag). Hoofddoel van 
die meetcampagne was een emissiefactor te bepalen voor ammoniak en geur voor dit 
stalsysteem. Daarnaast werden ook richtinggevende fijn stof- (en in mindere mate 
broeikasgas-) metingen uitgevoerd. De emissiefactor voor ammoniak berekend uit de 
1 gepubliceerd in het Belgisch Staatsblad op 14/10/2004
resultaten van deze meetcampagne benaderde de huidige emissiefactor zoals 
opgenomen in het MER Richtlijnenboek. 
4. In kader van haar referentietaken ten behoeve van het beleidsdomein Omgeving 
voert het ILVO op regelmatige basis wetenschappelijk onderzoek uit over de 
emissiefactoren voor ammoniak, geur en fijn stof die zijn opgenomen in de bijlage 
van het MER Richtlijnenboek Landbouwdieren. Dit onderzoek heeft tot doel om na te 
gaan of de huidig gehanteerde emissiefactoren dienen te worden aangepast op basis 
van nieuwe wetenschappelijke inzichten. Aangezien de bijlage van het MER 
Richtlijnen-boek ook de ammoniakemissiearme systemen voor varkens en pluimvee 
en de luchtreinigingstechnieken omvat, werd in deze onderzoeken ook gezocht naar 
wetenschappelijke publicaties die aanleiding zouden kunnen geven tot aanpassing 
van emissiefactoren. De eerste en tweede ILVO-studie, respectievelijk uitgevoerd in 
2014 en 2018, hebben geen aanleiding gegeven tot aanpassingen van de 
ammoniakemissiefactoren van emissiereducerende systemen opgenomen in het MER 
richtlijnenboek. De studie van 2018 heeft wel aanleiding gegeven tot de actualisatie 
van de emissiefactoren van de verschillende rundvee(sub)categorieën. Dit betreft 
geen emissiereducerende systemen, maar de emissiefactoren voor de gangbare 
stalsystemen zonder toepassing van emissiereducerende maatregelen of technieken.
Vorig jaar werd een gelijkaardige studie opgeleverd door het ILVO voor de 
diercategorie slachtkuikens. Het administratief team luchtemissies veeteelt (AT) heeft 
op basis van deze studie een wetenschappelijk advies gevraagd aan het WeComV 
(Dossier 2023.18 Werkagenda Minister Actualisatie EF slachtkuikens). Op dit moment 
zijn er binnen WeComV, naast Dossier 2023.18 ook nog een aantal andere dossiers 
lopende waarin de aanvankelijk voorgestelde emissiereducties (Werkagenda Minister 
rundvee beweiden 2023.12, Werkagenda Minister R1 Vloertechnieken 2023.1) of 
emissiefactoren (Herevaluatie emissiefactor warmwaterbuizen bij slachtkuikens 
2023.15) worden geëvalueerd. 
5. In het MB van 31 mei 2011 werd AEA-stalsystemen V-1.1 (mestkanaal met schuine 
wand, mestverdunning en mestafvoersysteem) geschrapt van de lijst naar aanleiding 
van de bespreking van de AEA-lijst door de sub-stuurgroep varkens in het kader van 
BREF Veeteelt op 8 februari 2010. Binnen deze stuurgroep werd besloten dat het 
geen relevant systeem was en niet werd toegepast in Vlaanderen.
