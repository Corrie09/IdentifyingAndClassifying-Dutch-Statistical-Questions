title: Vlaamse kustverdedigingsplannen - Impact op Ventilus-project en natuurbeschermingszones voor Vlaamse kust
thema: Natuur en Milieu
pdf link: https://docs.vlaamsparlement.be/pfile?id=2062481
thema link: https://www.vlaamsparlement.be/parlementaire-documenten/schriftelijke-vragen/1816060
SCHRIFTELIJKE VRAAG
nr. 470
van CARMEN RYHEUL
datum: 26 maart 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Vlaamse kustverdedigingsplannen  -  Impact op Ventilus-project en 
natuurbeschermingszones voor Vlaamse kust
Begin februari heeft de Vlaamse Regering haar principiële goedkeuring gegeven aan het 
ontwerp van een strategie voor de kustbescherming op lange termijn, het zogenaamde 
‘strategisch beleidsplan Kustvisie’. De visie die met het beleidsplan vooropgesteld wordt, 
zal het uitzicht van onze Vlaamse kust op lange termijn zeer ingrijpend wijzigen. Uit de 
plannen die bij het ontwerp gevoegd zijn, blijkt immers dat er langsheen de volledige 
kustlengte voor de huidige bestaande kustlijn een nieuw breed, aaneengesloten, adaptief, 
veerkrachtig en robuust kustlint van duinen en stranden aangelegd zal worden. Op die 
manier zal onze Vlaamse kust volgens de huidige Vlaamse Regering continu beschermd 
zijn tegen een mogelijke zeespiegelstijging tot ongeveer drie meter, waarbij geen land 
wordt opgegeven aan de zee.
In diezelfde Vlaamse kustzone wordt echter ook in de landingsplaats voor het aan land 
brengen van elektriciteit in het kader van het Ventilus-project voorzien. Daarnaast lijkt het 
niet uitgesloten dat de verschuiving van onze Vlaamse kustlijn dieper zee-inwaarts, 
mogelijk een impact kan hebben op de natuurbeschermingszones die zich voor onze 
Vlaamse kust bevinden.
Op mijn mondelinge vraag nr. 1304 van 21 maart 2024 aan de Vlaamse minister van 
Openbare Werken wat de impact van haar kustbeschermingsplannen op enerzijds het 
lopende Ventilus-project (inzonderheid wat betreft de landingsplaats) en anderzijds deze 
natuurbeschermingszones zal zijn, gaf deze minister geen antwoord ten gronde en 
maakte  zij zich van die vragen af door te verwijzen naar de Vlaamse minister van 
Omgeving en haar omgevingsdiensten die allen stakeholder zijn bij dit 
kustbeschermingsproject.
Vandaar mijn volgende vragen aan de Vlaamse minister van Omgeving als 
(mede)stakeholder in het hogerbeschreven kustbeschermingsproject:
1. Welke impact zal de geplande verbreding van het Vlaamse kustlint hebben op het 
lopende Ventilus-project, inzonderheid wat betreft de landingsplaats in die verbrede 
kustzone? Moet daarvoor een uitbreiding van het bestaande MER en een bijsturing van 
het GRUP Ventilus gebeuren om die stukken in overeenstemming te brengen en af te 
stemmen op de eerder door de Vlaamse Regering goedgekeurde 
kustbeschermingsplannen?
2. Wat is de impact van de geplande verbreding van het bestaande Vlaamse kustlint 
richting natuurbeschermingszones voor onze Vlaamse kust? Moet er vanuit 
omgevingsoogpunt op dat punt in milderende maatregelen worden voorzien? Zo ja, 
welke?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 470 van 26 maart 2024
van CARMEN RYHEUL
1. Het gewestelijk ruimtelijk uitvoeringsplan (GRUP) Ventilus werd op 22 maart 2024 
goedgekeurd door de Vlaamse Regering. Er is geen impact op het ruimtelijk 
uitvoeringsplan of op de bestaande milieubeoordeling op planniveau. De 
aanlandingslocatie wordt immers met een indicatieve overdruk aangeduid. Er moet dus 
geen bijsturing gebeuren van het plan. Op projectniveau zal door Elia moeten bekeken 
worden of de ‘kustbeschermingsplannen’, waar de vraagsteller naar verwijst, een 
impact zullen hebben op bijvoorbeeld de diepte van de mofput bij de aanlanding. 
2. De natuurbeschermingszones voor de kust (de mariene SBZ) zijn een federale materie. 
De optie zeewaarts van Kustvisie zal hierop inderdaad een invloed hebben. Eventuele 
compensaties zullen te gepasten tijde mogelijks aan de orde zijn.
