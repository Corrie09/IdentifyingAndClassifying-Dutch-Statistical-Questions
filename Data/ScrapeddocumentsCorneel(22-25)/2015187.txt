title: Woonmaatschappij Dender-Zuid - Tijdelijk niet uitvoeren van versnelde toewijzingen
thema: Wonen
pdf link: https://docs.vlaamsparlement.be/pfile?id=2015187
thema link: https://www.vlaamsparlement.be/parlementaire-documenten/schriftelijke-vragen/1778857
SCHRIFTELIJKE VRAAG
nr. 47
van GUY D'HAESELEER
datum: 10 november 2023
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonmaatschappij Dender-Zuid  -  Tijdelijk niet uitvoeren van versnelde toewijzingen
Woonmaatschappij Dender-Zuid stelde onlangs bij een aanvraag voor een versnelde 
toewijzing dat ze momenteel geen aanvragen voor een versnelde toewijzing behandelen. 
De redenen die ze daarvoor aanhalen, zijn: de omvorming tot woonmaatschappij (de fusie) 
en een exponentiële stijging van het aantal aanvragen voor een sociale woning. De afdeling 
Toezicht heeft na een klacht van een kandidaat-huurder de woonmaatschappij op haar 
verplichting gewezen om de formele beslissingen ten gronde over aanvragen tot een 
versnelde toewijzing binnen de twee maanden af te handelen.
1. Is de minister ervan op de hoogte dat de Woonmaatschappij Dender-Zuid momenteel 
geen aanvragen tot een versnelde toewijzing behandelt? Hoe staat de minister daar 
tegenover?
2. Heeft de minister kennis van andere woonmaatschappijen waar er momenteel 
aanvragen tot versnelde toewijzing niet behandeld worden? Zo niet, overweegt hij om 
daarover via Wonen in Vlaanderen een onderzoek in te stellen? Zo ja, welke 
woonmaatschappijen passen dat ook toe?
3. Kan de minister bevestigen dat er momenteel een exponentiële stijging is van het 
aantal aanvragen voor een sociale woning? Kan hij de verhouding schetsen met de 
vorige jaren van het aantal aanvragen?
4. Hoe zal de minister vermijden dat er in de toekomst nog tijdelijke stopzettingen zijn 
van de versnelde toewijzingen door de werkdruk of andere onvoorziene 
omstandigheden?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 47 van 10 november 2023
van GUY D’HAESELEER
1. Ik ben inderdaad op de hoogte dat de afdeling Toezicht een klacht behandelt van een 
kandidaat-huurder met betrekking tot een aanvraag tot versnelde toewijzing bij 
Woonmaatschappij Dender-Zuid. Er kon worden vastgesteld dat deze 
woonmaatschappij aangeeft momenteel geen aanvragen versnelde toewijzing meer te 
zullen behandelen. De toezichthouder heeft de woonmaatschappij terecht gewezen op 
haar verplichtingen. Ze zal de aanvraag tot versnelde toewijs alsnog ten gronde moeten 
behandelen. 
2. Mijn administratie heeft geen kennis van andere woonmaatschappijen waar momenteel 
geen aanvragen tot versnelde toewijzing worden behandeld. Er zal geen bijkomend 
onderzoek worden ingesteld.
3. Deze informatie kan u terugvinden op de website van Wonen in Vlaanderen, alsook in 
bijlage 1 en 2. 
4. Ik stel vast dat heel wat woonmaatschappijen en lokale besturen reeds grote stappen 
hebben gezet in de aanloop van de inwerkingtreding van de nieuwe bepalingen. Buiten 
het geval van de in de vraag aangehaalde woonmaatschappij blijken de andere 
woonmaatschappijen hun reguliere werking wat betreft versnelde toewijzingen ook 
gewoon te kunnen verderzetten. De veranderingen die de sector momenteel doormaakt 
zorgt voor diverse uitdagingen op het terrein. In de mate van het mogelijke hebben we 
ervoor gezorgd dat de actoren de nodige – of soms bijkomende - tijd krijgen om deze 
aanpassingen te kunnen doorvoeren.
