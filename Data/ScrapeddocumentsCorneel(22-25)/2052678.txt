title: Gsm-gebruik achter het stuur - Sensibiliseringscampagnes
thema: Mobiliteit en Verkeer
pdf link: https://docs.vlaamsparlement.be/pfile?id=2052678
thema link: https://www.vlaamsparlement.be/parlementaire-documenten/schriftelijke-vragen/1809035
SCHRIFTELIJKE VRAAG
nr. 726
van CARMEN RYHEUL
datum: 1 maart 2024
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Gsm-gebruik achter het stuur  -  Sensibiliseringscampagnes
Afleiding is één van de grote ‘verkeerskillers’ waar de Vlaamse Stichting Verkeerskunde 
(VSV) op focust met haar campagnes en projecten. Om een dieper inzicht te krijgen in hoe 
die 'killer' door autobestuurders zelf ervaren wordt, liet de VSV in november 2023 een 
gedragsbevraging uitvoeren over het gsm-gebruik achter het stuur.
Uit het onderzoek blijkt de gsm niet meer weg te denken uit de auto: 9 op de 10 
bestuurders gebruiken al rijdend een functie van hun gsm, vooral muziek en navigatie. 
Slechts 12% van de bestuurders gebruikt nooit (een functie van) de gsm tijdens het rijden. 
De helft van de bestuurders geeft ook aan berichten te lezen en te sturen. 1 op de 5 bekijkt 
zelfs foto’s of video’s of neemt deel aan online vergaderingen. Meer dan een kwart van de 
ondervraagden legt de gsm los vooraan en in het zicht. Ondanks de verhoogde aandacht 
in de media voor controles, schat slechts 37% de kans om een boete te krijgen bij het 
gebruik van de gsm hoog in. Toch wordt het gevaar van afleiding zeer hoog ingeschat: 
86% vindt het gevaarlijk. Ten slotte: voor bestuurders die de handelingen van 1,2,3, 
FOCUS! voor vertrek uitvoeren, is het minder waarschijnlijk dat ze hun gsm tijdens het 
rijden in de hand zullen nemen: ‘connecteer je gsm, stel je gps/muziek in en leg je gsm 
uit het zicht’. Bemoedigend is dat een groot deel van de bestuurders duidelijk voorrang 
geeft aan veiligheid tijdens het rijden.
In 2023 organiseerde de federale politie een 4-tal nationale acties tegen afleiding achter 
het stuur, om mensen te doen nadenken over de gevaren van afleiding tijdens het rijden. 
Ondanks de verstrenging van de sancties en die acties, blijven nog altijd heel wat 
chauffeurs zich bezondigen aan het tokkelen op de smartphone achter het stuur. Het is 
dus een toenemende plaag. “Afleiding door gsm-gebruik aan het stuur is een killer in het 
verkeer. Volgens studies is er in 8 procent van de dodelijke ongevallen sprake van gsm-
gebruik. Dat betekent 50 doden en 4500 gewonden per jaar”, zegt Pieter Strauven van het 
Limburgse parket.
De actie loopt van 29 januari tot 25 februari 2024.
1. Wat was de totale kostprijs van de campagne?
2. Werd de campagne ontworpen door een reclamebureau? Zo ja, door welk bureau en 
wat was de kostprijs ervan?
3. Kan de minister een overzicht geven van al het gelanceerde campagnemateriaal (video 
met Bockie De Repper en Wim Willaert, redactionele samenwerkingen met diverse 
radiozenders, digitale publiciteit, wegaffiches, boodschappen op tankpistolen, in 
ondergrondse parkings, mediapakketten voor bedrijven en bedrijfskantoren enzovoort) 
die in het kader van de campagne werden besteld, telkens met vermelding van de 
kostprijs van alle campagnecomponenten?
4. De minister gaf eerder te kennen dat ze na elke campagne van de VSV een rapport van 
de impact van de campagne krijgt. 
Heeft de minister dat rapport ondertussen ontvangen? Hoe wordt de campagne 
geëvalueerd?
5. Eerder (zie vraag om uitleg nr. 2764 van 12 mei 2022) liet de minister verstaan dat ze 
de vraag gesteld had aan de Inspectie van Financiën om een bijkomende analyse te 
maken van het volledige verkeersveiligheidsbeleid waarin ook de 
samenwerkingsovereenkomst met de VSV aan bod kwam. De minister gaf toen de 
opdracht om daar snel werk van te maken, zodat die overeenkomst of het 
toelagebesluit snel gefinaliseerd kon worden zodat de VSV snel verder kan met haar 
jaarlijkse werking. Daar zou ook het jaarplan aan gekoppeld zijn en zou in finale fase 
zitten. 
Wat is de stand van zaken?
6. Is de minister van mening dat de kosten gemaakt in het kader van de campagne 
efficiënter hadden kunnen worden besteed, zoals aan consequente bestraffing in plaats 
van de mensen eindeloos via sensibiliseringscampagnes te blijven wijzen op de gevaren 
van gsm-gebruik achter het stuur? Op welk moment zal de minister tevreden zijn met 
de resultaten?
7. Voor de promotie van de campagne werd ook campagnemateriaal beschikbaar gesteld 
aan politiezones, gemeenten en steden, scholen, bedrijven, organisaties, verenigingen 
en particulieren. 
Wat was de interesse per doelgroep? Hoeveel aanvragen waren er in totaal?
8. Graag een overzicht van alle sensibiliseringscampagnes die tijdens deze legislatuur 
rond dat thema (afleiding in het verkeer, smartphonegebruik) werden gevoerd, met 
per campagne vermelding van de kostprijs, de doelstelling, de evaluatie, en het bereik.
9. Wat is het totale budget dat in 2023 werd besteed en in 2024 zal worden besteed aan 
verkeerssensibiliseringscampagnes?
10. Hoeveel inbreuken en boetes werden in 2023 uitgeschreven voor afleiding achter het 
stuur, opgesplitst in het gebruik van de gsm achter het stuur en andere vormen van 
afleiding? Hoe verhouden die cijfers zich tegenover 2018 tot en met 2023? Graag een 
overzicht met opdeling per provincie. 
11. Graag een stand van zaken omtrent de inzet van slimme camera’s, die overtredingen 
op basis van artikel 8.4 van de wegcode met een specifiek camerasysteem effectief 
kunnen detecteren en zo de handhaving verhogen. Wanneer was daarover laatst nog 
een overleg met de federale collega’s?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 726 van 1 maart 2024
van CARMEN RYHEUL
1. De totale kostprijs van deze campagne bedroeg 322.259,91 euro (inclusief btw).
2. Voor de ontwikkeling en productie van de campagnes heeft de Vlaamse Stichting 
Verkeerskunde (VSV) een overeenkomst, afgesloten conform de wet op de 
overheidsopdrachten, met het reclamebureau Famous Grey. De totale kostprijs voor 
de ontwikkeling van de campagne (strategie, concept, creatie, productie) bedroeg 
130.373,87 euro (inclusief btw).
3. De kostprijs van de campagnecomponenten was de volgende:
•Drukken en plakken van 315 baanaffiches: 22.677,13 euro
•Tankpistolen in 535 tankstations in Vlaanderen: 32.065,00 euro
•105 achterruiten van bussen in Vlaanderen: 59.703,89 euro
•Video met Bockie De Repper: 27.769,50 euro
•Video met Wim Willaert: 29.584,50 euro
•Digitale campagne met de twee video’s en andere advertenties (via Facebook, 
Instagram, YouTube): 30.250,00 euro
•Beide video’s via streaming (vtmgo, streamz, goplay, vrtmax): 30.250,00 euro
•Mediapakketten voor bedrijven: gratis via de website www.veiligverkeer.be 
4. De VSV gebruikt voor de verkeersveiligheidscampagnes die zij realiseren voor het 
departement MOW telkens dezelfde methode. Deze is geïnspireerd op de 
standaardaanpak van de Nederlandse overheid (CASI). Het voordeel van de CASI-
methode is dat het een wetenschappelijk onderbouwde en praktisch handige leidraad 
biedt voor het bepalen van de doelstellingen, de uitwerking en de evaluatie van 
campagnes en bredere overheidscommunicatie. Een uniforme manier van 
effectevaluatie laat toe om te leren van elkaar welke aanpak werkt en welke niet. Zo 
wordt niet alleen evidence-based (wat heeft in het verleden al gewerkt en baseren we 
ons op de best beschikbare kennis van onze doelgroep?), maar ook science-based (op 
een wetenschappelijke manier met duidelijke effectevaluatie) gewerkt. 
De effectmeting van deze campagne loopt nog. De resultaten zullen pas beschikbaar 
zijn eind maart. 
5. De samenwerkingsovereenkomst met de VSV werd afgesloten op 17 november 2022.
6. Met de campagnes willen we het gedrag in het verkeer positief beïnvloeden. In meer 
dan 90% van de ongevallen spelen menselijke fouten een rol. Als we ongevallen willen 
voorkomen is en blijft het dus cruciaal hierop in te spelen. Afhankelijk van het gedrag 
dat we willen stimuleren bekijken we steeds welke bepalende elementen of 
gedragsdeterminanten (weerstand, sociale omgeving, kunnen, kennis, houding, 
emoties, …) we willen veranderen. 
De vraag of er beter ingezet wordt op effectieve bestraffing is in deze niet opportuun. 
Ik ben als Vlaams minister hiervoor niet bevoegd. Daarenboven ben ik van mening 
dat we moeten inzetten op verschillende invalshoeken om de verkeersveiligheid te 
verhogen. Communicatie/sensibilisering en handhaving leveren gecombineerd meer 
op dan wanneer ze apart worden ingezet. Daarom stemmen we campagnekalender 
zoveel mogelijk af met de handhavingskalender van de politie. 
Communicatie/sensibilisering zorgt voor een hogere bereidheid om afleiding achter 
stuur te vermijden en voor een draagvlak voor de controles. 
Willen we altijd en overal een gedragsverandering dan moeten we ook inzetten op de 
houding en motivatie van bestuurders. Weggebruikers moeten de gevaren beter 
begrijpen en ook tips aangereikt krijgen hoe ze verantwoord met de gsm kunnen 
opgaan tijdens het rijden. En dat kan enkel via communicatie en campagnes. 
7. Voor de promotie van de campagne stelde de VSV het campagnemateriaal ter 
beschikking aan politiezones, gemeenten en steden, scholen, bedrijven, organisaties, 
verenigingen en particulieren. De VSV registreerde 207 downloads, waarvan 141 via 
de nieuwsbrieven die de VSV verzond aan politiezones, steden en gemeenten, 
bedrijven, rijscholen en VSV-vrijwilligers. De VSV registreert niet wie het 
campagnemateriaal downloadt. 
8. In februari 2021 sensibiliseerden we via het concept ‘automodus’. Dit is de de bewuste 
keuze van een autobestuurder om afleiding in het verkeer te vermijden. De campagne 
had aandacht voor de gevaren en gaf een haalbare oplossing mee: de smartphone 
buiten handbereik leggen, de ‘niet storen’-functie inschakelen of het toestel op stil 
zetten. Deze campagne scoorde wat betreft bereik met 66% van de doelgroep goed. 
De evaluatie wees op een stijging in gerapporteerd gedrag bij de respondenten die 
deelnamen aan de post-evaluatie (‘+8% gsm buiten handbereik’) en een toename 
van de  kennis over de in de campagne voorgestelde oplossingen. De kostprijs 
bedroeg 180.000 euro. 
In mei 2022 veranderden we de insteek en toon van de campagne door de focus te 
leggen op 1 oplossing: ‘negeer je gsm’. We vroegen weggebruikers met zeer directe 
vragen, zoals  ‘negeer je baas’ of ‘negeer je lief’ om tijdens het rijden oproepen, 
berichten en meldingen te negeren. Het bereik van deze campagne was goed (69%). 
De campagne scoorde goed op duidelijkheid en geloofwaardigheid. In de post-
evaluatie gaf 81% van de respondenten aan om naar aanleiding van de campagne 
een zekere actie te hebben ondernomen. De campagne kostte 199.042,62 euro.
In februari 2023 evolueerden we nog verder naar een concept dat een antwoord biedt 
op afleiding bij alle weggebruikers én andere vormen van afleiding zoals de 
aanraakschermen in de voertuigen, mensen die een filmpje bekijken, … 
We communiceerden via ‘focus op de weg’. Het bereik deze boodschap met nieuwe 
insteek was minder hoog dan die van de vorige campagnes: 59% van de doelgroep. 
De evaluatie stelde positieve effecten vast inzake gerapporteerd gedrag, oa inzake 
het gebruik van spraaktechnologie, het instellen van de navigatie voor de start van 
de rit, het plaatsen van de gsm in een houder (zie ook het antwoord op vraag 4). De 
kostprijs was 229.718,04 euro. 
Naast de grootschalige campagnes hebben we ook aandacht voor deze problematiek 
in onze educatieve initiatieven en voeren we doelgroepgerichte acties uit. In 2022 
ging in samenwerking met de Boerenbond het project ‘verkeersveiligheid op landelijke 
wegen’ van start. Hiermee willen we bestuurders van landbouwvoertuigen bereiken. 
De Boerenbond stelde binnen haar ledenbestand vast dat het gebruik van een gsm of 
een smartphone tijdens het besturen van de landbouwvoertuigen toeneemt. De 
organisatie wil de leden via haar eigen kanalen aanspreken en sensibiliseren over de 
gevaren en mogelijke oplossingen aanbieden via bijvoorbeeld handsfree kits. 
Bedrijven kunnen bij de VSV de workshop 'focus op de weg' boeken. In deze workshop 
worden werknemers extra gesensibiliseerd rond het gevaar van afleiding achter het 
stuur. Er wordt stilgestaan bij de risico’s en de gevaren van afleiding, de wetgeving 
en de deelnemers krijgen tips waar ze zelf mee aan de slag kunnen gaan. Verder biedt 
de VSV binnen hun acties ‘Dag Veilig Verkeer’ een module rond afleiding aan met 
inzet van de VR-mobiel. In de VR-mobiel ervaren de deelnemers op een realistische 
manier wat de gevolgen kunnen zijn van afleiding achter het stuur. Met het project 
Truckveilig biedt de VSV informatie en ondersteuning aan chauffeurs en 
transportbedrijven om samen te werken aan een veiliger verkeer. Dit met 
sensibiliserende video’s voor vrachtwagenchauffeurs, informatieve artikels, 
praktijkvoorbeelden van werkgevers en werknemers en getuigenissen uit de sector. 
Drie keer per jaar verschijnt een nieuwsbrief over een specifiek thema. Van december 
2022 tot januari 2023 liep er een campagne ‘veilig handenvrij’. Alle info staat ook op 
de website truckveilig.be. 
Momenteel loopt er in samenwerking met de VRT een nieuwe campagne rond de 
gevaren van afleiding in het verkeer. De VRT heeft met steun vanuit het Departement 
MOW een Vlaamse versie gemaakt van de ‘Mis niks’-campagne die zeer succesvol was 
in Nederland. Pommelien Thijs is het gezicht van deze actie die erop gericht is om het 
gebruik van gsm's in het verkeer af te raden. Bij de videoclip hoort het nummer ‘Het 
beste moet nog komen’. De campagne omvat daarnaast ook nog een korte spot die 
te zien is op tv en online en een mini-serie op VRT MAX. Na afloop zal de VRT een 
impact onderzoek voeren bij het eigen VRT-panel (n = 4.000 Vlamingen).  
9. Wat betreft verkeersveiligheid voerden we vorig jaar 12 campagnes:
De totale kostprijs bedroeg: 1.921.002,54 €
Het totaalbudget voor 2024 zal vergelijkbaar zijn met de bestedingen van 2023. 
Aangezien de campagnes nog uitgewerkt moeten worden is het niet mogelijk om nu 
al gedetailleerde cijfers te rapporteren.
10.Voor wat betreft het aantal inbreuken en boetes uitgeschreven in 2023 richt u zich 
best tot de federale collega’s van binnenlandse zaken en justitie. 
11.De inzet van slimme camera’s voor afleiding achter het stuur is al verschillende keren 
aan bod gekomen tijdens het overleg met de federale collega’s. De beslissing dient 
op federaal niveau genomen te worden en dat vereist een politiek akkoord. 
