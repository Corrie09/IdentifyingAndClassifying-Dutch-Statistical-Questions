title: Rioleringsprojecten - Arrondissement Gent
thema: Lokale overheden en Binnenlands bestuur
Natuur en Milieu
pdf link: https://docs.vlaamsparlement.be/pfile?id=2047744
thema link: https://www.vlaamsparlement.be/parlementaire-documenten/schriftelijke-vragen/1800704
SCHRIFTELIJKE VRAAG
nr. 309
van STIJN DE ROO
datum: 2 februari 2024
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Rioleringsprojecten  -  Arrondissement Gent
Vlaanderen streeft sinds vele jaren naar een volledig gescheiden rioolstelsel. Dat is een 
meerjarenwerk voor de steden, gemeenten en het Vlaamse Gewest.
Jaarlijks worden door de minister meerdere projecten in verschillende gemeenten in 
Vlaanderen daarvoor gesubsidieerd. Dat is belangrijk voor de waterzuivering en de 
waterkwaliteit, maar ook voor de waterbeheersing.
In mijn schriftelijke vraag nr. 137 van 28 oktober 2020 informeerde ik naar de projecten 
die in het arrondissement Gent werden uitgevoerd in 2019 en 2020.
1. Kan de minister een overzicht bezorgen van de projecten die in 2021, 2022 en 2023 
effectief zijn uitgevoerd in het arrondissement Gent (met vermelding gemeente, 
project, bedrag)?
2. Kan de minister een overzicht bezorgen van de projecten die nog in 2024 zullen worden 
uitgevoerd in het arrondissement Gent (met vermelding, gemeente, project en 
bedrag)?
3. Kan de minister ook een overzicht bezorgen van de projecten die in het verleden al 
principieel voor subsidiëring zijn goedgekeurd en nog moeten worden gerealiseerd in 
het arrondissement Gent (met vermelding gemeente, project, bedrag)? Wat is de 
timing voor die projecten?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 309 van 2 februari 2024
van STIJN DE ROO
1. Als bijlage 1 gaat een overzicht van de door de Vlaamse overheid gesubsidieerde 
rioleringsprojecten in de arrondissementen Dendermonde, Aalst, Eeklo, Gent, Sint-
Niklaas en Oudenaarde waarvoor in de loop van 2021, 2022 of 2023 een saldo voor 
een lopend subsidiedossier werd uitbetaald. 
Voor een aantal van deze dossiers is de uitvoering reeds vroeger opgestart en kan er 
voorafgaandelijk aan deze begrotingsjaren reeds een voorschot van de subsidie zijn 
uitbetaald. Dit voorschot kan opgevraagd worden door de betrokken gemeentelijke 
rioolbeheerder bij uitvoering van 20% van de subsidieerbare werken. 
Met het oog op de opmaak van het overzicht hebben we de selectie gebaseerd op de 
dossiers waarvoor in 2021, 2022 of 2023 een saldobetaling werd doorgevoerd. Het 
saldo wordt pas uitbetaald nadat de rioolbeheerder de effectieve uitvoering bevestigt 
en een einddossier indient. De uitvoering kan dus reeds eerder hebben plaatsgevonden. 
De vermelde bedragen betreffen de effectief uitbetaalde subsidies. 
2. Als bijlage 2 gaat een overzicht van de door de Vlaamse overheid gesubsidieerde 
rioleringsprojecten in de arrondissementen Dendermonde, Aalst, Eeklo, Gent, Sint-
Niklaas en Oudenaarde waarvoor het saldo nog niet werd uitbetaald, maar waarvoor 
de startdatum van de werken reeds gekend is.
Voor deze dossiers wordt in het overzicht naast de omschrijving ook de datum van 
goedkeuring van het voorontwerpdossier en de vastgelegde subsidie vermeld. Die 
wordt voor de dossiers vallend onder de modaliteiten van het subsidiebesluit van 2002 
bepaald o.b.v. het voorontwerpdossier of voor de dossiers vallend onder de 
modaliteiten van het subsidiebesluit van 2017 o.b.v. het gunningsdossier. Tenslotte 
wordt ook de effectieve aanvangsdatum van de werken weergegeven.
3. Als bijlage 3 gaat een overzicht van de projecten gelegen in de arrondissementen 
Dendermonde, Aalst, Eeklo, Gent, Sint-Niklaas en Oudenaarde waarvoor een principiële 
goedkeuring voor subsidie werd gegeven maar waarvoor de uitvoering, volgens de 
gegevens gekend bij de Vlaamse Milieumaatschappij (VMM), nog opgestart moet 
worden.
Voor deze dossiers wordt in het overzicht naast de omschrijving ook de gekende 
projectstatus, de datum van goedkeuring van het voorontwerpdossier, de raming van 
dit goedgekeurde voorontwerp en de vastgelegde subsidie vermeld. Dit laatste wordt 
voor de dossiers vallend onder de modaliteiten van het subsidiebesluit van 2002 
bepaald o.b.v. het voorontwerpdossier of voor de dossiers vallend onder de 
modaliteiten van het subsidiebesluit van 2017 o.b.v. het gunningsdossier. Daarnaast 
worden ook de prognosedata voor de aanbesteding, gunning en uitvoering van de 
werken weergegeven, voor zover bekend bij de VMM.
BIJLAGEN
1.Overzicht rioleringsprojecten waarvoor in de loop van 2021, 2022 of 2023 een saldo 
voor een lopend subsidiedossier werd uitbetaald
2.Overzicht rioleringsprojecten waarvoor het saldo nog niet werd uitbetaald, maar 
waarvoor de startdatum van de werken reeds gekend is
3.Overzicht rioleringsprojecten waarvoor een principiële goedkeuring voor subsidie werd 
gegeven
