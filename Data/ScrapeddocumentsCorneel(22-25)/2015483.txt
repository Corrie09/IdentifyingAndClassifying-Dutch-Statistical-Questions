title: Bouw Meulestedebrug Gent - Verkeersafwikkeling en plaatselijk verkeer ter hoogte van het kruispunt Zeeschipstraat-Aakstraat-Pantserschipstraat
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2015483
thema link: https://www.vlaamsparlement.be/parlementaire-documenten/schriftelijke-vragen/1779691
SCHRIFTELIJKE VRAAG
nr. 214
van STIJN DE ROO
datum: 16 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Bouw Meulestedebrug Gent  -  Verkeersafwikkeling en plaatselijk verkeer ter hoogte van 
het kruispunt Zeeschipstraat-Aakstraat-Pantserschipstraat
Na het bouwverlof is men gestart met een nieuwe fase van de bouw van de nieuwe 
Meulestedebrug. 
Sinds 9 augustus is daardoor een nieuwe verkeerssituatie van start gegaan aan het 
kruispunt Zeeschipstraat-Aakstraat-Pantserschipstraat. In de Pantserschipstraat werd 
eenrichtingsverkeer ingevoerd richting ‘stad uit, kruispunt Zeeschipstraat-
Pantserschipstraat naar Wondelgemkaai toe’. Volgens de website van De Vlaamse 
Waterweg is zwaar verkeer in deze richting niet toegelaten, met uitzondering van 
plaatselijke bediening. In de richting ‘stad in, Wondelgemkaai naar kruispunt 
Zeeschipstraat-Pantserschipstraat’ zijn nog volgens de website zowel bussen van De Lijn 
als plaatselijke bediening voor inwoners en bedrijven uit de straat toegelaten.
In de praktijk blijkt echter dat de inwoners en bedrijven geen normale toegang tot hun 
straat hebben. Op 9 augustus berichtte AVS (Audio Video Studio, Oost-Vlaamse Televisie) 
dat de inwoners van de Pantserschipstraat zich opgesloten voelen. Ze geraken niet meer 
in hun straat zonder een overtreding te begaan, een gevaarlijk manoeuvre uit te voeren 
of meer dan 7 kilometer rond te rijden. Op 14 augustus berichtte AVS dat de 
verkeersborden werden aangepast en dat de straat nu langs beide kanten toegankelijk was 
voor plaatselijk verkeer. De week nadien werd dat echter opnieuw ingetrokken. “Bewoners 
Pantserschipstraat opnieuw gegijzeld in eigen straat” kopt AVS op 23 augustus.
1. Wat is de huidige stand van zaken van de verkeersafwikkeling op dit kruispunt?
2. Werd onderzocht waarom de uitzondering voor plaatselijke bediening in beide 
richtingen niet onmiddellijk ingevoerd werd bij het in werking treden van de nieuwe 
verkeerssituatie op 9 augustus? Zo ja, wat waren de resultaten? Zo niet, waarom niet?
3. Hoe kwam de beslissing om de verkeersborden te wijzigen tot stand na 9 augustus? 
Wie werd daarbij betrokken?
4. Hoe kwam de beslissing om de verkeersborden opnieuw te wijzigen - en dus de 
inwoners opnieuw de toegang tot hun straat te ontzeggen - tot stand? Wie werd daarbij 
betrokken? Wat is de motivatie voor deze beslissing?
5. Werden de wijzigingen en de achterliggende motivatie gecommuniceerd naar de 
betrokken inwoners? Zo ja, in welke communicatie werd voorzien? Zo niet, waarom 
niet?
6.Zal de uitzondering voor plaatselijke bediening langs beide kanten opnieuw worden 
ingevoerd? Zo ja, wanneer? Zo niet, waarom niet?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 214 van 16 november 2023
van STIJN DE ROO
1. In de huidige situatie kan de Pantserschipstraat worden ingereden vanaf het zuiden (= 
de Zeeschipstraat, behalve komende uit de richting van de R4) en vanaf het noorden. 
Het uitrijden is enkel mogelijk richting het noorden.  
2. Een openstelling in en uit alle richtingen is niet weerhouden omdat het kruispunt in de 
werfsituatie onvoldoende capaciteit heeft om al die verkeersstromen af te wikkelen. 
Dit probleem van doorstroming zou door de filevorming in de Panterschipstraat daar 
dan ook zorgen voor problemen van leefbaarheid en veiligheid (voor de fietsers).
3. Initieel was de Pantserschipstraat in deze fase enkelrichting van zuid naar noord. Op 
9 augustus werd de signalisatievergunning aangepast door de stad Gent (IPR) waarbij 
het inrijden van de Pantserschipstraat ook mogelijk werd vanuit het noorden  voor 
plaatselijk verkeer (waarbij de laatste ca. 30 meter vóór de aansluiting op de 
Zeeschipstraat enkelrichting is gebleven - m.u.v. De Lijn - om sluipverkeer en overlast 
te vermijden).  
4. De combinatie van verbodsborden, enkelrichtingsborden en uitzonderingsborden bleek 
niet wettelijk en werd door de politie verwijderd. De signalisatie is daarna opnieuw 
aangepast waardoor de Pantserschipstraat zowel uit het zuiden als uit het noorden 
bereikbaar is voor de bewoners (zie punt 1).
5. Medio juli werd de nieuwe verkeerssituatie gecommuniceerd (waarbij inderdaad niet 
duidelijk was dat de Pantserschipstraat voor plaatselijk verkeer wel vanuit beide 
richtingen bereikbaar was). Dit werd aangepast in een communicatie medio augustus.
6. De Pantserschipstraat is momenteel reeds uit beide richtingen bereikbaar, uitrijden is 
enkel mogelijk via het noorden (om dus sluipverkeer en overlast voor de bewoners te 
vermijden). Momenteel wordt nagegaan of bij de invoering van de volgende fase het 
wegrijden via het zuiden (richting Zeeschipstraat) voor de bewoners kan worden 
mogelijk gemaakt, dit om de omweg via Evergem te vermijden (waarbij het inrijden 
vanuit het noorden dan wel niet meer mogelijk is, behalve voor het openbaar vervoer).
