title: Vlaams Centrum voor Agro- en Visserijmarketing (VLAM) - Verplichte bijdrage aan promotiefondsen
thema: Landbouw
Visserij
pdf link: https://docs.vlaamsparlement.be/pfile?id=2010539
thema link: https://www.vlaamsparlement.be/parlementaire-documenten/schriftelijke-vragen/1776500
SCHRIFTELIJKE VRAAG
nr. 51
van STEFAAN SINTOBIN
datum: 27 oktober 2023
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Vlaams Centrum voor Agro- en Visserijmarketing (VLAM)  -  Verplichte bijdrage aan 
promotiefondsen
Het Vlaams Centrum voor Agro- en Visserijmarketing vzw is een extern verzelfstandigd 
agentschap (EVA) van het beleidsdomein Landbouw en Visserij van de Vlaamse overheid. 
VLAM voert promotie voor de producten en diensten van de sectoren landbouw, tuinbouw, 
visserij en agrovoeding. VLAM ontvangt zijn inkomsten van de Vlaamse overheid, maar 
ook van agrarische producenten en marktdeelnemers.
Zo zijn er elf sectorgroepen met vertegenwoordigers uit de verschillende sectorgeledingen, 
die ‘zorgen voor een vlotte samenwerking met de diverse landbouwsectoren’. Die 
sectorgroepen beslissen over de bijdragesystemen en bepalen in overleg met VLAM de 
strategie en doelstellingen, die dan uitmonden in concrete promotieactiviteiten. 
Overkoepelend is er het Bestuursorgaan waarin, naast de afgevaardigden van de 
sectorgroepen, de vertegenwoordigers van de representatieve beroepsorganisaties uit de 
land- en tuinbouw, handel en distributie zetelen.
De sectorgroepen hebben bevoegdheid over alle promotie-aangelegenheden die betrekking 
hebben op hun sector. Zij kunnen onder meer voorstellen een verplichte bijdrage in te 
voeren per product of per groep van producten en bepalen hoe het promotiebudget ingezet 
wordt. Zo moeten bijvoorbeeld alle personen die een frituur hebben en die in Vlaanderen 
gevestigd zijn een jaarlijkse verplichte bijdrage betalen van 68 euro per vestiging aan het 
promotiefonds ‘friet’. Voor de referentieperiode 2023 werd dat na indexatie al opgetrokken 
tot 76 euro. 
In het verleden kwamen over die verplichte bijdragen al meermaals klachten. Zo staat ook 
in het jaarverslag van de Vlaamse Ombudsdienst het voorbeeld van een kleinschalig 
werkende tuinaannemer die aangaf dat ze op zichzelf al goed genoeg haar doelgroep 
bereikte, en de algemene promotie van VLAM via het promotiefonds ‘niet-eetbare 
tuinbouwproducten’ voor haar helemaal geen meerwaarde had.
1. Hoe staat de minister tegenover de verplichte bijdragen van onze landbouwers, 
tuinbouwers, vissers en andere ondernemers aan VLAM? Vindt de minister het niet 
cynisch dat die hardwerkende Vlamingen verplicht moeten betalen voor reclame die 
ze zelf niet eens op die manier willen en/of nodig hebben? Acht de minister het niet 
opportuun om onze ondernemers zelf vrijheid te geven om al dan niet een bijdrage te 
leveren aan bepaalde promotiefondsen, en hen met de Vlaamse diensten dus te 
steunen in plaats van extra te belasten? Zo ja, welke maatregelen/initiatieven zal de 
minister daartoe nemen? 
2. Welke bedragen zijn sinds 2019 jaarlijks al verworven door VLAM via het innen van 
verplichte bijdragen aan de promotiefondsen? Graag een overzicht van het totale 
bedrag per jaar, alsook een indeling per promotiefonds. Welke reclames werden per 
sectorgroep exact met die bijdragen betaald? Hoe verhouden die cijfers zich tegenover 
de jaarlijkse werkingsmiddelen die VLAM van de Vlaamse Regering ontvangt? Hoe 
evalueert de minister die cijfers?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD
op vraag nr. 51 van 27 oktober 2023
van STEFAAN SINTOBIN
1. De landbouwsector is een sector met meer dan 23.000 bedrijven. De verplichte bijdrage 
aan VLAM verenigt deze bedrijven. Deze groepering van bescheiden bedragen maakt 
dat de sector toch mooie, professionele en impactvolle campagnes kan opzetten en 
verhindert een doelloze versnippering van middelen.
Tegelijk zorgt VLAM voor een hefboomeffect door deze bijdrage in te zetten in EU 
gecofinancierde programma’s die veelal aan een verhouding 80/20 gefinancierd 
worden. De 20 is dan de eigen bijdrage.
Het is maar fair dat iedereen verplicht hetzelfde bijdraagt. Iedereen is in gelijke mate 
begunstigde van de promotie, het is dan ook normaal dat we zorgen dat iedereen gelijk 
bijdraagt. Tegelijk wens ik erop te wijzen dat de sectoren zelf via afgevaardigden uit 
hun eigen federaties en beroepsverenigingen beslissen over zowel de hoogte van de 
bijdrage als over de inzet van de middelen. VLAM voert dan als professioneel 
communicatiebureau transparant de opdrachten uit.
Naast de verplichte bijdragen zijn er ook enkele sectoren waar bedrijven een vrijwillige 
bijdrage leveren aan VLAM of waar licentievergoedingen gevraagd worden voor het 
gebruik van de labels streekproduct.be en rechtvanbijdeboer.
Beleidsmatig is het onze taak naar de toekomst en het grotere geheel te kijken. Ook 
het individu heeft evenwel zijn rechten. Daarom verwijs ik naar de goed bereikbare 
klachtendienst van VLAM en de laagdrempelige communicatie die mogelijk is. 
Individuele issues kunnen steeds met VLAM opgenomen worden. Het aantal klachten 
bij de Vlaamse ombudsdienst over VLAM is trouwens erg beperkt.
Een gemeenschappelijk systeem waarbij lasten en lusten gelijk verdeeld worden is dan 
ook de meest billijke manier van werken. Het geeft deze sectoren identiteit en stelt hun 
vakmanschap in een positief daglicht bij consumenten en handelaars.
2. Tabel 1 geeft een overzicht van de verplichte VLAM-bijdragen per sector voor de 
periode 2019 – 2022. Met deze promotiebudgetten voert VLAM sectorspecifieke 
campagnes die voortvloeien uit de individuele sectorstrategieën. Per sector staan 
jaarlijks verschillende campagnes op de agenda, deze worden uitgewerkt in functie van 
bepaalde producten en specifieke doelgroepen. Een overzicht van de gevoerde acties 
per sector is te vinden in de activiteitenverslagen van VLAM: www.vlaanderen.be/vlam/wie-
zijn-we/activiteitenverslagen.
Tabel 1. Jaarlijks verplichte bijdragen aan VLAM (in euro) per sector in de periode 2019-
2022
2019 2020 2021 2022
Akkerbouw 654.689 756.357 680.291 714.235 
Groenten- en fruit 2.031.332 1.492.601 821.928 1.166.829 
Sierteelt 1.987.332 2.490.733 3.158.887 3.064.487 
Rundvlees 910.417 858.718 1.019.623 830.930 
Varkensvlees 3.457.487 3.507.997 3.566.125 3.337.479 
Pluimvee, ei, konijn 299.360 245.193 268.146 270.977 
Zuivel 3.254.076 3.385.102 3.116.206 3.492.913 
Vis 187.666 260.620 204.448 222.583 
Bio 342.652 381.896 401.790 452.278 
Streekproducten 0 0 0 0
Korte keten 0 0 0 0
Totaal 13.125.011 13.379.217 13.237.444 13.552.711 
Bron: boekhouding VLAM
Hiernaast ontvangt VLAM ook een werkingssubsidie van de Vlaamse Regering. Deze 
bedroeg voor de periode 2019 – 2022:
2019: 5.132.000 euro
2020: 4.861.000 euro
2021: 4.891.000 euro
2022: 4.956.000 euro
