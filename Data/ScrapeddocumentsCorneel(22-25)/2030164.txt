title: Brexit Helpdesk - Werking
thema: Economie
Internationaal ondernemen
pdf link: https://docs.vlaamsparlement.be/pfile?id=2030164
thema link: https://www.vlaamsparlement.be/parlementaire-documenten/schriftelijke-vragen/1791982
SCHRIFTELIJKE VRAAG
nr. 156
van MAAIKE DE VREESE
datum: 5 januari 2024
aan JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
Brexit Helpdesk  -  Werking
De Brexit Helpdesk is sinds eind 2018 het eerste aanspreekpunt voor alle bedrijven, 
ondernemers en exporteurs met vragen over de Brexit. In samenwerking met het 
Agentschap Innoveren en Ondernemen (VLAIO) brengt Flanders Investment & Trade (FIT) 
ondernemers in contact met de aangewezen specialist. Vragen over douanetarieven, over 
verblijfsstatuten van Britse werknemers in bedrijven of over samenwerking met bedrijven 
in het Verenigd Koninkrijk worden door verschillende experts via de helpdesk beantwoord. 
Waar aangewezen, zorgt de helpdesk voor doorverwijzing. 
In opvolging van mijn schriftelijke vraag nr. 758 van 16 juni 2023, vraag ik graag de laatste 
stand van zaken.
1. Kan de minister een overzicht geven van het totaalaantal aanvragen dat is 
binnengekomen bij de helpdesk? Kan hij een overzicht geven van het aantal 
schriftelijke vragen en telefonische vragen? Kan de minister daarnaast ook een 
overzicht geven van het aantal unieke bezoekers dat de website brexitready.be heeft 
gekregen? Hoeveel aanvragen heeft de helpdesk gekregen in 2023? Hoe evalueert de 
minister de helpdesk en welke trends tekenen zich af? Ziet de minister een verhoging 
van het aantal aanvragen in het licht van de nieuwe exportregels? Zo ja, hoe zal de 
helpdesk daarop inspelen?
2. Kan de minister een overzicht geven van de aangevraagde informatie per type 
(douaneformaliteiten, algemene vragen, invoerrechten enzovoort)? 
3. Welk type bedrijven heeft info aangevraagd? Kan de minister een overzicht geven per 
sector? Zijn er bepaalde sectortendensen? In welke provincie hebben die bedrijven 
hun hoofdzetel?
4. Hoeveel medewerkers zijn er momenteel aangesteld bij de helpdesk? Is dat voldoende 
om de aanvragen te verwerken?
5. Wat is de huidige kostprijs van de werking van de Brexit Helpdesk?
JO BROUNS
VLAAMS MINISTER VAN ECONOMIE, INNOVATIE, WERK, SOCIALE ECONOMIE EN LANDBOUW
ANTWOORD 
op vraag nr. 156 van 5 januari 2024
van MAAIKE DE VREESE
1. De Brexit helpdesk heeft sinds 2020 1771 Brexit-gerelateerde vragen ontvangen. De 
meeste vragen werden ontvangen via e-mail (brexit@vlaio.be/brexit@fitagency.be).
De website brexitready.be ontving van de lancering van de website tot 15 oktober 2023 
(meest recente telling) 62.552 unieke bezoekers. 
De Brexit helpdesk ontving in 2023 435 unieke vragen. Er vallen duidelijke trends op 
te merken in het aantal ontvangen vragen, namelijk een stijging van het aantal vragen 
bij aankomende deadlines of een wijziging van de regelgeving. 
2. De Brexit helpdesk behandelt voornamelijk vragen over douaneformaliteiten (26%), de 
Brexit subsidies (18%), algemene vragen (14%), importvragen (9%) Britse 
invoerformaliteiten (8%), vragen over de UKCA/CE standaarden (8%). Daarnaast 
werden in lagere frequentie vragen beantwoord over BTW, certificaten en de 
oorsprongsregels.   
3. De Brexit helpdesk ontvangt vragen uit vele sectoren en de soorten bedrijven zijn heel 
uiteenlopend gezien de brede waaier van formaliteiten die wijzigen door de Brexit. Wel 
zijn duidelijke trends op te merken waarin meer vragen komen uit bepaalde sectoren 
afhankelijk van aankomende deadlines. Zo komen er bijvoorbeeld meer vragen uit de 
voedingssector omwille van het aankomende Border Target Operating Model. 
De provinciale verdeling van de vragen is als volgt: Oost-Vlaanderen (29%), West-
Vlaanderen (28%), Antwerpen (26%), Limburg (9%) en Vlaams-Brabant (8%).
4. De Brexit helpdesk van VLAIO werd stopgezet op 31/12/2023. Ook de Brexit-werking 
van FIT, zoals ze bestond onder BAR, liep ten einde op 31/12/2023. Het blijft echter 
van groot belang bedrijven te blijven informeren en ondersteunen. De kennis die 
opgebouwd is onder BAR wordt daarom ingekanteld in de reguliere FIT werking (cel 
reglementering en de kantoren in het VK). Daarnaast maken VLAIO en FIT deel uit van 
het Enterprise Europe Network (EEN). Het Verenigd Koninkrijk maakt deel uit van dit 
project van de Europese Unie, waardoor bepaalde vragen ook via deze weg behandeld 
kunnen worden. 
5. De Brexit helpdesk van VLAIO en FIT liep ten einde op 31/12/2023. Vragen over het 
Verenigd Koninkrijk worden opgevolgd via FIT en EEN (reguliere werking). 
