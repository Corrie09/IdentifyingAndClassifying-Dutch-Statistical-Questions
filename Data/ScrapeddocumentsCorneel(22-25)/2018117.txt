title: Geïntegreerd investeringsprogramma (GIP) 2024 - Slibverwerking
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2018117
thema link: https://www.vlaamsparlement.be/parlementaire-documenten/schriftelijke-vragen/1781690
SCHRIFTELIJKE VRAAG
nr. 250
van ORRY VAN DE WAUWER
datum: 23 november 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  Slibverwerking
In het GIP van het departement Mobiliteit en Openbare Werken worden alle investeringen 
van de verschillende entiteiten binnen het domein Mobiliteit en Openbare Werken 
gebundeld om een beter overzicht van de inzet van de middelen te krijgen, evenals een 
betere afstemming tussen die entiteiten. In november 2023 werd het ontwerp GIP 2024 
gepubliceerd, maar eveneens een voorlopig doorkijk GIP voor 2025 en 2026. 
Graag vraag ik meer informatie over de investeringen die hierin opgenomen worden voor 
slibverwerking.
1. In het ontwerp GIP 2024 wordt onder nummer GIP003513/01: “exploitatie 
slibverwerkingseenheid” een budget van 27.101.000 euro gereserveerd. 
Kan meer uitleg gegeven worden over dit budget? Voor welke slibverwerkingseenheid 
of -eenheden wordt de exploitatie hiermee voorzien?
2. In het doorkijk GIP 2025 wordt een budget van 27.101.000 euro gereserveerd. In het 
doorkijk GIP 2026 stijgt dit budget tot 40.000.000 euro. 
Kan meer duiding gegeven worden over de inzet van dit budget? 
3. In het ontwerp GIP 2024, het doorkijk GIP 2025 evenals het doorkijk GIP 2026 wordt 
onder nummer GIP003513/02: “realisatie slibverwerkingseenheid” jaarlijks een 
budget van 7.096.000 euro gereserveerd. 
Kan meer uitleg gegeven worden over dit budget? Welke slibverwerkingseenheid of -
eenheden worden hiermee gerealiseerd? Wat is de timing van dit project?
4. In het ontwerp GIP 2024 wordt onder nummer GIP003513/03: “studie realisatie 
slibverwerkingseenheid” een budget van 1.100.000 euro gereserveerd. In het doorkijk 
GIP 2025 en 2026 wordt hiervoor telkens een budget van 500.000 euro gereserveerd. 
Kan meer duiding gegeven worden over de inzet van dit budget? Welke elementen 
moeten hiermee bestudeerd worden?
5. Kan meer uitleg gegeven worden over de huidige praktijk van de slibverwerking? Op 
welke locaties moet slib verwerkt worden, van welke locaties is dit slib afkomstig en 
wat wordt met dit slib concreet gedaan? Heeft deze investering toepassing op het 
project-AMORAS?
6. Kan een overzicht gegeven worden voor elk jaar van deze legislatuur van de 
investeringen die door de minister en haar administratie werden uitgevoerd voor de 
instandhouding van haveninfrastructuur op de Schelde in het Antwerpse havengebied?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD
op vraag nr. 250 van 23 november 2023
van ORRY VAN DE WAUWER
1. Dit budget wordt gebruikt voor de exploitatie van de slibverwerkingseenheid 
“Amoras”.
2. In 2026 loopt de huidige opdracht hiervan af en start een nieuwe exploitatieopdracht. 
Om onvoorziene omstandigheden en eventuele aanpassingen te kunnen opvangen, 
werd een extra budget voorzien voor 2026. 
3. Dit is het jaarlijkse af te betalen bedrag voor de financiering van de bouw van de 
slibverwerkingseenheid “Amoras”. Deze is gestart in 2011 en loopt over 15 jaar.
4. Mogelijke aanpassingen op het vlak van milieutechnische randvoorwaarden, 
duurzaamheid, opgelegde veiligheidsvoorschriften en de efficiënte werking van 
Amoras worden bekeken.
5. Op de slibverwerkingseenheid Amoras wordt het vervuilde slib gebaggerd in de haven 
van Antwerpen verwerkt. Dit slib wordt daar verwerkt tot filterkoeken die gestort 
worden op een monodeponie. Meer informatie over dit proces kunt u vinden op onze 
website: Amoras | Vlaanderen.be. 
In andere zones waar het slib niet naar de vergunde stortplaatsen op zee of in de 
Schelde gebracht kan en/of mag worden, wordt het slib eigendom van de 
baggeraannemer die instaat voor de verdere verwerking ervan. Afhankelijk van de 
soort en kwantiteit van de vervuiling worden hiervoor verschillende methodes 
gebruikt.
6. Deze legislatuur werd 2,4 mio euro geïnvesteerd in de aanpassing van de Current 
Deflecting Wall ter hoogte van de ingang van het Deurganckdok. Naast deze 
investering werd ook nog 240 keuro geïnvesteerd in een voorbereidende studie voor 
een nieuwe meetpaal aan Prosperpolder.
