title: Agentschap Integratie en Inburgering (AgII) - Klanttevredenheid
thema: Integratie en Inburgering
pdf link: https://docs.vlaamsparlement.be/pfile?id=2029300
thema link: https://www.vlaamsparlement.be/parlementaire-documenten/schriftelijke-vragen/1791930
SCHRIFTELIJKE VRAAG
nr. 87
van BRECHT WARNEZ
datum: 5 januari 2024
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
Agentschap Integratie en Inburgering (AgII) -  Klanttevredenheid
Burgers, ondernemingen en overheden verwachten een sterke, toegankelijke en 
klantgerichte dienstverlening en werking van de Vlaamse overheid. Het is belangrijk te 
waken over de kwaliteit van dienstverlening, ook bij het Agentschap Integratie en 
Inburgering.
Een belangrijk instrument daarbij is het voeren van een klanttevredenheidsonderzoek. 
Dankzij klanttevredenheidsonderzoeken of -metingen verwerft een overheid 
verbeterinformatie en wordt de band met de klanten versterkt. Bovendien stimuleert dit 
het klantgericht denken binnen de organisatie. Een klanttevredenheidsonderzoek 
bevordert de evolutie van een aanbodgestuurde naar een meer vraaggestuurde 
dienstverlening en werking waarbij burgers, ondernemingen en overheden steeds centraal 
staan.
Graag alle data in Excel ter beschikking stellen.
1. Wanneer werd de laatste klanttevredenheidsmeting uitgevoerd wat de werking en de 
dienstverlening van het Agentschap Integratie en Inburgering betreft? 
2. Om de hoeveel tijd is er een meting van de klanttevredenheid? 
3. Gebruikt het Agentschap Integratie en Inburgering andere methodes dan een 
bevraging alleen om klanttevredenheid te meten? Zo ja, welke methodes?
4. Op basis van welke criteria worden de tevredenheidsmetingen gehouden? 
a) Wat zijn de doelstellingen?
b) Hoeveel respondenten werden er bevraagd?
c) Hoe zorgt men ervoor dat de steekproef representatief is voor de klant van het 
Agentschap Integratie en Inburgering?
d) Is er een minimumresponsgraad?
e) Gaat het om een gestratificeerde steekproef, een willekeurige steekproef of wordt 
er gewerkt via zelfselectie?
f) Wordt na een klantencontact standaard een bevraging gedaan?
g) Hoe wordt bepaald welke aspecten van de dienstverlening al dan niet bevraagd 
worden?
h) Worden de resultaten gestandaardiseerd?
5. Verloopt het klanttevredenheidsonderzoek digitaal of fysiek?
6. Worden de klanttevredenheidsmetingen volledig uitgevoerd door de eigen diensten 
van het agentschap of wordt er daartoe ook samengewerkt/uitbesteed met/aan 
gespecialiseerde adviesbureaus?
a) In het laatste geval, hoeveel bedroeg de kostprijs voor die 
klanttevredenheidsmeting per jaar?
b) Vanwaar de keuze voor deze manier van aanpak?
7. Wat waren de belangrijkste resultaten van de laatste klanttevredenheidsmeting?
a) Wat is de algemene tevredenheid(sscore)?
b) Wat zijn de (voornaamste) verbeterpunten?
c) Werd er specifiek ook gepeild naar de tevredenheid over digitale dienstverlening?
Zo ja, wat waren de resultaten hieromtrent?
Zo niet, waarom niet?
Zo niet, wordt er overwogen om daar in de toekomst naar te vragen?
8. Hoe verhouden zich de resultaten van de laatste klanttevredenheidsmeting ten 
opzichte van de voorlaatste? 
a) Wat was de algemene tevredenheid(sscore) van de voorlaatste 
klanttevredenheidsmeting en wanneer werd die uitgevoerd?
b) Is er een positieve of negatieve evolutie?
9. Op welke wijze werd gevolg gegeven aan de laatste klanttevredenheidsmeting? 
a) Hoe zullen de resultaten in de werking van het Agentschap Integratie en 
Inburgering geïmplementeerd worden?
b) Heeft de minister daartoe specifieke instructies gegeven?
c) Op welke manier volgt de minister de doorvoering van mogelijke verbeterpunten 
op?
10. Communiceert het Agentschap Integratie en Inburgering na het 
klanttevredenheidsonderzoek nog naar de respondent over wat men doet met de 
resultanten van het onderzoek?
11. Is er op korte termijn een nieuwe klanttevredenheidsmeting gepland? Zo ja, wanneer 
worden de resultaten verwacht?
12. Hoe evalueert de minister de laatste klanttevredenheidsmeting van het Agentschap 
Integratie en Inburgering?
GWENDOLYN RUTTEN
VICEMINISTER-PRESIDENT VAN DE VLAAMSE REGERING, VLAAMS MINISTER VAN BINNENLANDS BESTUUR, 
BESTUURSZAKEN, INBURGERING EN GELIJKE KANSEN
ANTWOORD 
op vraag nr. 87 van 5 januari 2024
van BRECHT WARNEZ
1-2. Voor de klantengroepen inburgeraars en deelnemers aan het vormingsaanbod loopt 
de klantentevredenheidsmeting op permanente basis. De recentste bevragingen 
werden respectievelijk in januari 2024 en december 2023 uitgestuurd. 
Voor inburgeraars is er een bevraging op drie momenten in hun traject: 
•na het aanbod MO, 
•na de test MO, 
•na het afronden van het inburgeringstraject. 
Voor deelnemers aan het vormingsaanbod gebeurt de bevraging na elke deelname 
aan een vorming.
De klantengroep lokale besturen wordt jaarlijks bevraagd. De laatste meting was in 
het voorjaar van 2023. 
3. Het agentschap gebruikt hoofdzakelijk websurveys. Bij lokale besturen wordt ook naar 
klantentevredenheid gepeild via gesprekken.
4. a) Het agentschap monitort met de verschillende bevragingen de tevredenheid van 
klanten en geeft op basis van de resultaten van de tevredenheidsmetingen haar 
verbeterbeleid richting, dit door het formuleren van verbeterpunten.
b) Bevraging inburgeraars in 2022:
•na het aanbod MO: 15.087 personen aangeschreven,
•na de test MO: 6.133 personen aangeschreven,
•na het afronden van het inburgeringstraject: 10.614 personen aangeschreven.
Bevraging deelnemers vormingsaanbod in 2022: 2.133 personen aangeschreven. 
Bevraging medewerkers en mandatarissen lokale besturen: 1.203 aangeschreven. 
c-e) De tevredenheidsmetingen worden naar de gehele klantenpopulatie uitgestuurd. 
Er wordt dus niet gewerkt met een steekproef. Gegeven het feit dat er wordt 
gewerkt met websurveys, worden alleen klanten die een emailadres hebben 
effectief aangeschreven.
f-g) Zie antwoord vraag 1.
h) Er wordt niet via weging gewerkt om te corrigeren voor ongelijke verdelingen tussen 
groepen. De gehele populatie wordt immers bevraagd en er zijn geen indicaties dat 
de respondenten niet representatief zijn voor de klantenpopulatie.
5. De bevragingen verlopen allemaal digitaal, via websurveys (SurveyMonkey). De 
bevragingen zijn anoniem.
6. Het agentschap staat zelf in voor het ontwikkelen, uitsturen, analyseren en rapporteren 
van de tevredenheidsbevragingen. Er werd in 2021 met de Universiteit Antwerpen 
samengewerkt om de bevragingen wetenschappelijker te onderbouwen.
Er werd voor deze aanpak gekozen vanwege:
•Vertrouwelijk karakter metingen
•Specificiteit/complexiteit onderwerp
•Op maat werken van doelgroepen 
•Bestaande expertise benutten en ontwikkelen
•Op basis van analyse zelf concrete verbeteracties opzetten
7. a) Bevraging inburgeraars na aanbod MO (2022): 
•95% van de respondenten is (heel) tevreden over de lessen MO
•De meeste respondenten geven aan dat ze de cursus maatschappelijke oriëntatie 
actief zouden aanraden.
Bevraging inburgeraars na test MO (2022): 
•90% is (heel) tevreden over de test MO. 
Bevraging inburgeraars na afronden inburgeringstraject (2022): 
•83% van de respondenten is (heel) tevreden over het inburgeringstraject.
•Ook hier geven heel wat respondenten aan dat ze het inburgeringstraject actief 
zouden aanraden. 
Bevraging deelnemers vormingsaanbod (2022): 
•81% is (heel) tevreden over de gevolgde vorming.
•Meer respondenten geven aan dat zij die vormingen actief zouden aanraden dan 
er respondenten zijn die dat niet zouden doen.
Bevraging lokale besturen (2023): 
•70% van de respondenten is (heel) tevreden over de samenwerking met AgII. 
•Het aandeel van de respondenten die het agentschap actief zouden aanraden is 
hier kleiner, al is een groot aandeel wel tevreden van de dienstverlening. 27% 
geeft ook wel aan kritisch te zijn ten aanzien van de samenwerking met AgII. 
•Onderdelen waar men vooral positief over was in 2023, waren Plan Samenleven, 
Vreemdelingenrecht en Internationaal Familierecht en het Open aanbod.
b) De algemene tevredenheid ligt zeer hoog. Het aantal respondenten dat 
verbeterpunten doorgeeft is bijgevolg beperkt. De voornaamste punten zijn:
•Meer op maat werken voor lokale besturen, het ondersteuningsaanbod binnen 
Plan Samenleven concretiseren
•De lessen MO interactiever maken
•Informatie beter vindbaar maken op de website
c) In de verschillende bevragingen wordt er gepolst naar de tevredenheid over het 
digitale aanbod (producten en diensten) van AgII zoals bijvoorbeeld online 
vormingen. 87% van de deelnemers is (heel) tevreden over de digitale vormingen.
8. a)
Type bevraging Wie Cijfers 
jaar xNet 
Promotor 
Score 
jaar x% (heel) 
tevreden 
jaar xVerschil 
% (heel) 
tevreden 
jaar x-1
Na aanbod MO Inburgeraars 2022 72 95 -3
Na test MO Inburgeraars 2022 nvt 90 nvt
Na 
InburgeringstrajectInburgeraars 2022 41 83 -5
Vormingsaanbod 
AgIIDeelnemers 2022 13 81 -10
Lokale Besturen Medewerkers en 
mandatarissen2023 -6 70 3
b) Algemeen is voor de verschillende metingen de tevredenheid stabiel en hoog 
gebleven; door het invoegen van de antwoordcategorie ‘neutraal’ is een vergelijking 
niet éénduidig te maken. 
9. a) De inhoud van de rapporten (en dus de resultaten van de tevredenheidsbevragingen) 
worden besproken op managementniveau en de Raad van Bestuur van het 
agentschap. Op basis van de verbeterpunten worden door de verschillende diensten 
van AgII in overleg met de Dienst Data en Kwaliteit verbeteracties geformuleerd. 
Verbeteracties worden door de betrokken diensten geïmplementeerd en opgevolgd.
b-c) Het regelgevend kader en de samenwerkingsovereenkomst fungeren als basis 
voor de operationalisering van de dienstverlening van het agentschap. Er zijn 
mechanismen voorzien om toezicht te houden op deze operationalisering, zoals de 
meerjarenplanning, de jaarplanningen, de jaarrapporten en de 
regeringscommissaris in de Raad van Bestuur. 
10. Er is geen systematische terugkoppeling naar de respondenten en/of klantengroepen. 
Een samenvatting van de resultaten wordt opgenomen in het jaarverslag dat publiek 
beschikbaar is. Er is voor de bevraging lokale besturen een terugkoppeling voorzien, 
dit door middel van de nieuwsbrief en een artikel op de website.
11. De tevredenheidsmetingen worden voor de klantengroepen inburgeraars en 
deelnemers vormingsaanbod permanent uitgevoerd. Inzake deze 
tevredenheidsmetingen zal in het voorjaar van 2024 een rapport opgesteld worden op 
basis van de jaarcijfers van 2023. Wat de medewerkers en mandatarissen lokale 
besturen betreft zal de nieuwe tevredenheidsmeting in het voorjaar van 2024 
uitgevoerd worden. 
12. Er is een systematische, permanente/periodieke gestandaardiseerde aanpak, die vanaf 
2021 sterker wetenschappelijk onderbouwd is, waarbij er oog is voor de verschillende 
klantengroepen (inburgeraars, deelnemers vormingen en lokale besturen). De 
tevredenheid van de producten en diensten van het agentschap wordt breed 
gemonitord en de tevredenheidscijfers zijn stabiel. De resultaten van de metingen 
worden aangegrepen om verbeterpunten te formuleren en gericht verbeteracties op te 
zetten.
