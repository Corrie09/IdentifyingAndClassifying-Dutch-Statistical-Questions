title: Woonmaatschappijen - Installatie zonnepanelen met herinvesteringsmiddelen - Tool energiewinst
thema: Energie
Wonen
pdf link: https://docs.vlaamsparlement.be/pfile?id=2038361
thema link: https://www.vlaamsparlement.be/parlementaire-documenten/schriftelijke-vragen/1796419
SCHRIFTELIJKE VRAAG
nr. 153
van MAXIM VEYS
datum: 19 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Woonmaatschappijen  -  Installatie zonnepanelen met herinvesteringsmiddelen  -  Tool 
energiewinst
Tijdens de commissiezitting van 11 januari 2024 gaf de minister het volgende antwoord 
op mijn vraag in hoeverre woonmaatschappijen hun herinvesteringsmiddelen, in het kader 
van het fusietraject, mogen uitgeven aan het installeren van zonnepanelen: “Als de 
plaatsing van zonnepanelen noodzakelijk is om aan de energievereisten te voldoen bij een 
nieuwbouw of ingrijpende renovatie, komt dat in aanmerking voor een FS3-lening en dus 
ook voor een financiering via de herinvesteringsplicht. Als de plaatsing van de 
zonnepanelen daarbuiten gebeurt, kan er geen FS3-lening worden toegekend en dus ook 
geen financiering via de herinvesteringsplicht.” 
Het is logisch dat de herinvesteringsmiddelen moeten gaan naar renovatie of bouw van 
sociale woningen en ook de koppeling met FS3-regels is in die zin begrijpelijk. Om een 
beroep te kunnen doen op FS3-middelen is het nodig dat de zonnepanelen effectief zorgen 
voor een verbetering van de energieprestatie. Daarvoor zou een tool bestaan die aantoont 
wat de energiewinst is van het plaatsen van zonnepanelen. Zo'n tool kan mogelijks 
duidelijkheid scheppen in de verschillende dossiers die nu 'on hold' staan. 
1. Is de minister op de hoogte van die tool? Zo ja, kan dat een oplossing zijn voor de 
huidige impasse?
2. Wat is de timing? Wanneer mogen de woonmaatschappijen een beslissing verwachten?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 153 van 19 januari 2024
van MAXIM VEYS
1. Zoals aangegeven in het antwoord op commissiezitting, is de financiering van PV-
panelen met een FS3-lening verbonden aan de energievereisten voor het project. Deze 
worden bepaald vanuit de energieprestatieregelgeving (EPB) waar een eis tot 
hernieuwbare energie opgelegd wordt aan nieuwbouw of ingrijpende renovatie 
uitgedrukt in een minimale energie-opbrengst van respectievelijk 25 en 20 kWh/m²jaar. 
Hiervoor kan op verschillende technieken beroep gedaan worden waaronder PV-
panelen, maar ook een zonneboiler, warmtepomp, biobrandstof gevoegde 
verbrandingstoestellen of een warmtenet, en dit ofwel door productie op de eigen site 
of via participatie. De berekening van de concrete energiewinst verloopt via de EPB-
software, waarin de berekeningsmethodiek uit het Energiebesluit is opgenomen. Meer 
info vindt u op pv-panelen-in-epb.
De berekeningsmethodiek en de berekeningstool zijn dus gekend, doch het is in eerste 
instantie de aard van de werken en de bijhorende energievereisten die bepalen of het 
plaatsen van PV-panelen FS3-gerechtigd is. Dit is enkel zo voor nieuwbouw en 
ingrijpende energetische renovatie en niet bij renovatie van bestaande woningen.
De berekening heeft verder weinig gevolgen voor de impasse waarover u spreekt, er is 
op het niveau van deze berekening geen probleem.
2. Met betrekking tot uw tweede vraag, vermoed ik dat u polst naar het tijdstip waarop 
woonmaatschappijen een beslissing mogen verwachten m.b.t. hun vraag om 
herinvesteringsmiddelen in te zetten voor PV-installaties. Ik heb in de commissie 
aangekondigd dat ik ging laten onderzoeken of we in die regelgeving de bestaande 
mogelijkheid om te herinvesteren in de werkings- en onderhoudskosten kunnen 
uitbreiden naar beperkte investeringen in PV-panelen.
Ik heb mijn administratie de opdracht gegeven om de opties in dit verband uit te 
werken. Een aanpassing van de regelgeving is in elk geval nodig en daarvoor worden 
nu de nodige ontwerpteksten voorbereid. Het is mijn voornemen om deze wijziging nog 
mee te nemen in een van de regelgevende trajecten die nog voor het einde van deze 
legislatuur worden afgerond. Van zodra daar uitsluitsel over is, zal ik dat ook laten weten 
aan de woonmaatschappijen.
