title: Lokaal woonoverleg - Evolutie
thema: Wonen
pdf link: https://docs.vlaamsparlement.be/pfile?id=2046050
thema link: https://www.vlaamsparlement.be/parlementaire-documenten/schriftelijke-vragen/1799020
SCHRIFTELIJKE VRAAG
nr. 164
van MAXIM VEYS
datum: 29 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Lokaal woonoverleg  -  Evolutie
Bij de invulling van de gemeentelijke regisseursrol op het vlak van het lokaal woonbeleid 
neemt het lokaal woonoverleg een centrale plaats in. Lokaal woonoverleg is het overleg 
tussen de lokale woonactoren onder verantwoordelijkheid van de gemeente, voor de 
uitwerking, sturing, afstemming en uitvoering van het lokaal woonbeleid. Gemeenten 
kunnen een beroep doen op Wonen in Vlaanderen dat de gemeenten begeleidt en 
ondersteunt bij de uitwerking van het lokaal woonbeleid en het lokaal woonoverleg.
1. Graag per gemeente het aantal lokale woonoverleggen dat heeft plaatsgevonden. Dat 
overzicht graag voor jaren 2019, 2020, 2021, 2022 en 2023.
2. Wordt er gerapporteerd over de besproken onderwerpen op het lokaal woonoverleg? 
Zo ja, wat is het meest voorkomende onderwerp op lokale woonoverleggen? Graag 
een overzicht van het meest voorkomende onderwerp per gemeente in de jaren 2019, 
2020, 2021, 2022 en 2023.
3. Hoe vaak stond de beslissing over de bouw van een sociaal woonproject op de agenda? 
Hoe vaak werd positief beslist en hoe vaak negatief? Graag een overzicht per gemeente 
voor de jaren 2019, 2020, 2021, 2022 en 2023.
4. Een aantal besprekingen is verplicht op het lokaal woonoverleg. 
Over welke besprekingen gaat het? Moet deze lijst uitgebreid worden met plannen 
inzake geconventioneerd verhuren, budgethuren, woningkwaliteit en herhuisvesting, 
noodwoningen en/of andere maatregelen en instrumenten met een impact op het 
lokaal woonbeleid?
5. Wie kan het initiatief nemen om agendapunten voor te stellen op het lokaal 
woonoverleg? Hoe staat de minister tegenover een initiatiefrecht van andere 
organisaties om agendapunten voor te stellen op het lokaal woonoverleg?
6. Denkt de minister dat het lokaal woonoverleg nuttig wordt aangewend in het lokale 
beleid? Zo niet, plant hij aanpassingen en in welke zin?
7. Op welke manier worden de overleggen opgevolgd door Wonen in Vlaanderen?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 164 van 29 januari 2024
van MAXIM VEYS
1. U vindt een overzicht van de lokale woonoverleggen als bijlage 1 bij deze vraag.
2. Doorheen de jaren is er niet op een consistente manier bijgehouden voor ieder lokaal 
woonoverleg wat er besproken werd. Er komen op een dergelijk overleg dan ook veel 
diverse zaken aan bod die te maken hebben met lokaal woonbeleid. Wel kunnen er in 
grote lijnen conclusies getrokken worden inzake de besproken onderwerpen.
2019: Het thema sociale huisvesting (projecten, sociale verhuurkantoren, opvolging 
BSO, wachtlijsten) domineerde het lokaal woonoverleg in 2019. Daarnaast kwam in 
2019 ook vaak de intergemeentelijke samenwerking aan bod. De verklaring hiervoor is 
het feit dat in 2019 de aanvraagdossiers moesten ingediend worden voor de IGS 
subsidiëringsperiode 2020-2025. 
2020: Ook in 2020 is het thema sociale huisvesting het vaakst aan bod gekomen. In 
2020 kwamen ook de actieprogramma’s, woningkwaliteitsbewaking en de woningmarkt 
aan bod. Dit is vermoedelijk het gevolg van de IGS-werking waarbij verwacht werd dat 
de lokale besturen aan de slag gingen met deze thema’s.
2021: Ook voor het jaar 2021 zien we het thema sociale huisvesting het meest 
terugkomen. Belangrijke uitschieter voor het jaar 2021 is de vorming van de 
woonmaatschappijen. Dit gezien de lokale besturen uiterlijk op 31 oktober 2021 de 
minister op de hoogte moesten brengen van hun voorkeur in verband met de vorming 
van het werkingsgebied.
2022: Ook in 2022 ging er bij de woonoverleggen veel aandacht naar de thema’s die 
verband hielden met de vorming van de woonmaatschappij. De planning van projecten 
kwam iets minder vaak aan bod dan de voorgaande jaren. In 2022 was er opnieuw meer 
aandacht voor de intergemeentelijke samenwerking, ingegeven door een ronde van 
herzieningsaanvragen. Eveneens stond in 2022 het doelgroepenbeleid sterk centraal, 
met een focus op de tijdelijke opvang van ontheemden uit Oekraïne. En tot slot kreeg 
het thema “wonen en energie” veel aandacht. Dit enerzijds door de publieke 
belangstelling voor alles wat met energie(zuinigheid) en wonen te maken heeft en 
anderzijds door de introductie van “Mijn VerbouwPremie” en “Mijn VerbouwLening”.
2023: Voor 2023 dienen nog de voornaamste conclusies opgemaakt te worden. Wat wel 
reeds duidelijk is, is dat de wijzigende regelgeving inzake sociaal wonen een prominente 
plaats heeft ingenomen bij de lokale woonoverleggen (CIR, nieuw toewijsmodel). Een 
koppeling die men hierbij maakt zijn de besprekingen van de toewijsreglementen en het 
doelgroepenbeleid. Daarnaast zijn de onderwerpen: projecten (sociale huisvesting), 
BSO-opvolging en wachtlijstanalyse opnieuw aspecten die besproken zijn tijdens de 
lokale woonoverleggen. Nieuwe instrumenten zoals geconventioneerde verhuur en huur 
zijn ook duidelijk aan bod gekomen op de lokale woonoverleggen. 
3.  Hierover zijn er geen cijfers beschikbaar.
4. Wat verplicht op het woonoverleg besproken moet worden, is bepaald in het Besluit 
Vlaamse Codex Wonen van 2021. Het gaat om de volgende verplichtingen:
•een gemeentelijk woningkwaliteitsreglement (artikel 2.5, eerste lid, 3°). Het gaat 
hier in het bijzonder om een reglement dat het conformiteitsattest verplicht, een 
reglement dat de geldigheidsduur van het conformiteitsattest beperkt, een 
verordening die strengere woningkwaliteitsnormen voor kamers oplegt, een 
belastingreglement op ongeschikte en onbewoonbare woningen, een reglement dat 
gemeentelijke opcentiemen invoert op de gewestelijke heffing op ongeschikte en 
onbewoonbare woningen en een reglement dat specifieke (soepelere) 
woningkwaliteitsvereisten laat gelden voor kamerwoningen voor arbeidskrachten.
•kerncijfers over de woningmarkt (artikel 2.7, 2°). Dit moet periodiek gebeuren maar 
de gemeente selecteert zelf welke statistische gegevens over de woningmarkt zij als 
kerncijfers beschouwt voor haar beleid en bepaalt zelf met welke periodiciteit ze die 
bespreekt.
•kerncijfers over de bewaking van de kwaliteit van het woningpatrimonium periodiek 
op het lokaal woonoverleg bespreken (artikel 2.8, 1°). Dit moet periodiek gebeuren 
maar de gemeente selecteert zelf welke statistische gegevens over de 
woningkwaliteit zij als kerncijfers beschouwt voor haar beleid en bepaalt zelf met 
welke periodiciteit ze die bespreekt.
•kerncijfers over Vlaamse, provinciale en gemeentelijke woonpremies periodiek op het 
lokaal woonoverleg bespreken (artikel 2.9, 1°). Dit moet periodiek gebeuren maar 
de gemeente selecteert zelf welke statistische gegevens over de woonpremies zij als 
kerncijfers beschouwt voor haar beleid en bepaalt zelf met welke periodiciteit ze die 
bespreekt.
•het ruimtelijk beleid betrekken bij het lokaal woonoverleg (artikel 2.7, 3°). De 
gemeente bepaalt zelf welke ruimtelijke plannen (RUP’s, Beleidsplan, 
stedenbouwkundige verordeningen, vergunningen, …) relevant zijn voor het 
woonbeleid en hoe zij die bij het woonoverleg betrekt.
•elke nieuwe inplanting of uitbreiding van een bestaand woonwagenterrein, met het 
oog op de indiening van een subsidieaanvraag conform boek 5, deel 3 van het Besluit 
Vlaamse Codex Wonen (artikel 2.5, eerste lid, 4°)
•de lokale woonbehoeften en de lijsten van de kandidaat-huurders voor een sociale 
huurwoning in de gemeente (artikel 2.5, eerste lid, 6° en artikel 2.33/5, §3)
•de toewijzingspraktijk van sociale woningen. Dit moet minstens één keer per jaar 
worden besproken (artikel 2.7, 5° f))
•de volgende projecten die de initiatiefnemer in de gemeente wil uitvoeren en daarom 
wil laten opnemen in de projectenlijst in het Projectportaal van de VMSW (art. 2.33/5, 
§1) (renovatietoets en lokale woontoets):
oeen project dat voorziet in de nieuwbouw van sociale huur- of koopwoningen of 
geconventioneerde huurwoningen, met inbegrip van de eventuele aanleg of 
aanpassing van de wooninfrastructuur;
oeen project dat voorziet in een vervangingsbouw of een investeringsverrichting 
bevat waarvoor een vergunning, een melding of een verhuisbeweging is vereist, 
met inbegrip van de eventuele aanleg of aanpassing van de wooninfrastructuur, 
voor elk van de volgende types van onroerende goederen:
eigen sociale huur- of koopwoningen of geconventioneerde huurwoningen;
verworven bebouwde onroerende goederen;
oeen project dat voorziet in de verwerving van een of meer goede woningen, met 
inbegrip van de eventuele aanleg of aanpassing van de wooninfrastructuur.
Huurwoningen en de koopwoningen die deel uitmaken van een woonproject met sociaal 
karakter, worden respectievelijk gelijkgesteld met sociale huurwoningen en sociale 
koopwoningen en moeten ook besproken worden op het lokaal woonoverleg (art. 
2.33/5, §1, tweede lid). Een woonproject met sociaal karakter is een woonproject dat 
geheel of gedeeltelijk gefinancierd wordt met middelen van Vlabinvest apb (opgericht 
bij artikel 1 van het besluit van de provincieraad van Vlaams-Brabant van 22 oktober 
2013) of dat geheel of gedeeltelijk gefinancierd is met middelen van het Vlaams 
Financieringsfonds voor Gronden Woonbeleid voor Vlaams-Brabant of dat geheel of 
gedeeltelijk gefinancierd wordt met middelen die de VMSW toestaat aan Vlabinvest apb 
voor de realisatie van het grond- en woonbeleid in Vlaams-Brabant (decreet Vlaamse 
Codex Wonen, art. 4.53/1, tweede lid).
Tot eind 2023 moest ook de opmaak van een lokaal toewijzingsreglement voor sociale 
huurwoningen op het woonoverleg worden besproken, maar dit is sinds de 
inwerkingtreding van de nieuwe toewijzingsregels en het centraal inschrijvingsregister 
op 1 januari 2024 niet meer voorzien. Hetzelfde geldt voor een lokaal 
toewijzingsreglement bescheiden huurwoningen door sociale 
huisvestingsmaatschappijen of woonmaatschappijen. Na 6 juni 2023 zijn bescheiden 
huurwoningen niet langer voorzien in de regelgeving en vervangen door 
geconventioneerde verhuur. Maar deze onderwerpen kunnen wel nog voorkomen op het 
woonoverleg in 2023 en eerder.
Op een lokaal woonoverleg moeten woonmaatschappijen overigens ook een aantal 
verwervingen, verkopen of omzettingen informatief meedelen (artikel 2.33/5, §2), dus 
zonder dat een bespreking noodzakelijk is en zonder beslissing of advies van het 
woonoverleg.
Zoals uit dit overzicht blijkt zijn een hele reeks onderwerpen in de regelgeving al 
voorzien, onder meer geconventioneerd verhuren (of budgethuren) en woningkwaliteit. 
Zoals blijkt uit het overzicht van de besproken onderwerpen (zie vraag 3) komen ook 
nood- en doorgangswoningen en doelgroepenbeleid in de praktijk regelmatig aan bod 
waar en wanneer dat relevant is.
5. Op het woonoverleg kan al wie is uitgenodigd agendapunten voorstellen, met dien 
verstande dat de gemeente de regisseur is van het lokaal woonbeleid (Vlaamse Codex 
Wonen van 2021, Boek 2, Deel 2, Titel 2) en dat het woonoverleg uitdrukkelijk valt 
onder de verantwoordelijkheid van de gemeente (Besluit Vlaamse Codex Wonen van 
2021, artikel 2.2, 2°). De gemeente organiseert minstens twee keer per jaar het 
woonoverleg en nodigt de lokale woonactoren uit, de lokale welzijnsorganisaties en het 
agentschap Wonen in Vlaanderen (idem, artikel 2.4, eerste lid). Enkel de sociale 
woonorganisaties zijn ook effectief verplicht om in te gaan op de vraag tot overleg 
vanwege de gemeente (Vlaamse Codex wonen, artikel 2.2, derde lid), maar in de 
praktijk blijkt dat ook andere woonactoren en welzijnsorganisaties vrijwel steeds ingaan 
op de uitnodiging. De gemeente maakt tevens het verslag op (Besluit Vlaamse Codex 
Wonen, artikel 2.4, tweede lid). Alle deelnemers kunnen dus agendapunten voorstellen.
6. Het woonoverleg moet in de eerste plaats het gemeentelijk woonbeleid dienen. De 
regelgeving voorziet momenteel al een uitgebreide agenda voor het woonoverleg, met 
de mogelijkheid om een ruime reeks actoren uit te nodigen. De gemeenten zijn vrij om 
de agenda verder aan te vullen met punten die ze zelf willen bespreken. Zij doen dat 
ook vaak, met een waaier aan onderwerpen, zoals blijkt uit het antwoord op vraag 2. 
Het succes van het woonoverleg blijkt voorts uit het feit dat bijna alle gemeenten de 
verplichte twee keer woonoverleg per jaar halen. Heel wat gemeenten hebben tot drie 
of zelfs vier keer per jaar woonoverleg. Dit bewijst ook het nut van het woonoverleg 
voor de gemeenten. Aanpassingen aan agenda en werkwijze van het woonoverleg zijn 
momenteel niet voorzien.
7. Binnen het agentschap Wonen in Vlaanderen volgt de afdeling Klantenondersteuning en 
in het bijzonder het team Lokale Besturen het lokaal woonoverleg op. Aanwezig zijn op 
elk woonoverleg is niet mogelijk, maar het agentschap streeft ernaar om in elke 
gemeente minstens één keer per jaar aanwezig te zijn en in gemeenten die geen deel 
uitmaken van een intergemeentelijk samenwerkingsverband minstens twee keer per 
jaar. Deze deelname zorgt voor een uitwisseling van informatie en bezorgdheden in de 
twee richtingen: een brugfunctie met suggesties en info van de gemeenten naar Wonen 
in Vlaanderen en omgekeerd. Het agentschap ontvangt van gemeenten verplicht een 
uitnodiging en het verslag (Vlaamse Codex Wonen van 2021, artikel 2.4, tweede lid). 
Die worden bijgehouden in een opvolgingssysteem, waaruit de cijfers geput zijn in de 
antwoorden op de vragen 1 tot en met 3.
BIJLAGE
Overzicht lokale woonoverleggen 2019-2023
