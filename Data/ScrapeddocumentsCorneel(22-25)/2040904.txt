title: Intrafamiliaal geweld - Vorming huisartsen
thema: Gezondheid
Welzijn en Gezin
pdf link: https://docs.vlaamsparlement.be/pfile?id=2040904
thema link: https://www.vlaamsparlement.be/parlementaire-documenten/schriftelijke-vragen/1799623
SCHRIFTELIJKE VRAAG
nr. 226
van KATRIEN SCHRYVERS
datum: 31 januari 2024
aan HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN
Intrafamiliaal geweld  -  Vorming huisartsen
De meeste meldingen die toekomen bij 1712, de hulplijn voor vragen of meldingen over 
alle vormen van geweld, misbruik en kindermishandeling, gaan over intrafamiliaal geweld. 
Kindermishandeling neemt daar een groter aandeel in dan partnergeweld.
Door hun frequente en directe contact met verschillende leden van het gezin zijn huisartsen 
goed geplaatst om signalen van intrafamiliaal geweld waar te nemen. Het is belangrijk dat 
zij soms verder kijken dan op het eerste gezicht ‘gewone’ klachten, zeker omdat 
slachtoffers er zelf niet altijd gemakkelijk over beginnen. Als het probleem toch aan de 
oppervlakte komt, blijkt het niet altijd evident voor de huisarts om er dieper op in te gaan 
of om door te verwijzen naar de juiste hulpverlening.
In navolging van de richtlijnen die door de huisartsenkoepel Domus Medica werden 
uitgewerkt over partnergeweld en kindermishandeling en de trainingen daarover, werd 
werk gemaakt van een e-learningtraject dat via de website van Domus Medica ter 
beschikking wordt gesteld aan elke Vlaamse huisarts, en dat op vraag van de toenmalig 
bevoegde minister. Daarmee krijgen de huisartsen een mix van instrumenten aangeboden 
om vaardigheden met betrekking tot intrafamiliaal geweld te ontwikkelen. Er is een 
accreditatie verbonden aan het volledig doorlopen van de module. Ondertussen werd de 
module opgesplitst in verschillende onderdelen, met name ouderenmisbehandeling, 
partnergeweld en kindermishandeling.
In antwoord op eerdere schriftelijke vragen (meest recente nr. 357 van 27 januari 2023) 
verkreeg ik cijfers daarover.
Domus Medica zou ook een draaiboek aanreiken aan de eerstelijnszones met een 
methodiek om huiselijk geweld aan te pakken en om om te gaan met het gedeeld 
beroepsgeheim.
1. Hoeveel huisartsen doorliepen in 2023 de verschillende modules van e-learning over 
intrafamiliaal geweld? Hoeveel van hen behaalden de bijbehorende accreditatie bij 
volledig doorlopen van de module? Graag een opdeling per module.
2. Wat is de stand van zaken van het uitwerken en verspreiden van het draaiboek over 
de thematiek voor de eerstelijnszones?
3. Welke acties of projecten worden eventueel nog gepland om de eerstelijn meer 
vertrouwd te maken met de problematiek, en de aanpak van daaruit verder te 
verfijnen?
HILDE CREVITS
VICEMINISTER-PRESIDENT VAN DE VLAAMSE REGERING, VLAAMS MINISTER VAN WELZIJN, 
VOLKSGEZONDHEID EN GEZIN  
ANTWOORD
op vraag nr. 226 van 31 januari 2024 
van KATRIEN SCHRYVERS
1. In 2023 behaalden 107 deelnemers de accreditatie voor de e-learning partnergeweld, 
64 voor de e-learning kindermishandeling en 78 voor de e-learning 
ouderenmis(be)handeling
2. Het draaiboek voor de interdisciplinaire vorming op ELZ niveau is klaar. Om dit 
draaiboek te promoten bij de eerstelijnszones zullen er minstens 4 fysieke 
multidisciplinaire sessies met spreker georganiseerd worden in enkele 
eerstelijnszones. Er werd een flyer uitgewerkt en hiermee zal deze vorming bij de 
zorgraden gepromoot worden. 
3. Op 8/2 vond er een webinar over de kindreflex plaats. 
Er werden in 2023 4 LOKs (lokale intervisie huisartsen) georganiseerd over de aanpak 
van partnergeweld en 6 over ouderenmis(be)handeling. Er staan nog 5 toekomstige 
LOKs gepland rond het thema intrafamiliaal geweld en 3 rond vrouwelijke genitale 
verminking. 
Daarnaast zijn de themadossiers rond intrafamiliaal geweld beschikbaar op de website 
van Domus Medica en werd de thematiek (met verwijzing naar de e-learnings) vermeld 
in de nieuwsbrieven van Domus Medica. 
