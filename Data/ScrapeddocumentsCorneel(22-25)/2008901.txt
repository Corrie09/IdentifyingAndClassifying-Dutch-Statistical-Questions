title: Heraanleg Antoon Catriestraat en Boskeetstraat Drongen - Verkeersveiligheid
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2008901
thema link: https://www.vlaamsparlement.be/parlementaire-documenten/schriftelijke-vragen/1773274
SCHRIFTELIJKE VRAAG
nr. 121
van STIJN DE ROO
datum: 19 oktober 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Heraanleg Antoon Catriestraat en Boskeetstraat Drongen  -  Verkeersveiligheid
In mijn schriftelijke vragen nr. 438 van 18 december 2020, nr. 86 van 5 oktober 2021 en 
nr. 400 van 15 december 2022 informeerde ik naar de heraanleg van de Antoon 
Catriestraat en de Boskeetstraat in Drongen.
Op mijn schriftelijke vraag nr. 400 van 15 december 2022 antwoordde de minister onder 
andere: “De omgevingsvergunning zal aangevraagd worden wanneer de onteigeningen 
hun einde naderen (een vergunning is immers maar 2 jaar geldig), dus niet eerder dan 
eind 2023. Na het bekomen van de vergunning (allicht najaar 2024) kan de aanbesteding 
van de werken gebeuren. Een start van de werken is ten vroegste mogelijk in voorjaar 
2025 (op voorwaarde van onteigeningen en bekomen van vergunning). De werken zullen 
gefaseerd uitgevoerd worden, maar die fasering moet nog uitgewerkt worden.”
Door een algemene stijging van het gemotoriseerd verkeer en door een aantal wijzigingen 
door de stad Gent in de verkeerscirculatie zijn de verkeersstromen in de Antoon 
Catriestraat en de Boskeetstraat toegenomen. 
Inwoners van Drongen-Luchteren vragen zich af hoe de verkeersveiligheid in de 
Boskeetstraat en de Antoon Catriestraat en op het kruispunt Boskeetstraat - Beekstraat - 
Antoon Catriestraat kan worden verhoogd in afwachting van de realisatie van de geplande 
heraanleg en of er maatregelen kunnen getroffen worden om de geldende voorrangsregels 
te laten naleven, voorrangsregels die nu vaak met de voeten getreden worden.
1. Welke extra maatregelen kunnen getroffen worden om, in afwachting van de 
uitvoering van de geplande wegwerkzaamheden in de Antoon Catriestraat, de 
verkeersveiligheid in de Antoon Catriestraat te verhogen? Werd een aanpassing van 
het snelheidsregime overwogen? Graag meer uitleg.
2. Welke maatregelen kunnen getroffen worden om, in afwachting van de uitvoering van 
de geplande wegwerkzaamheden in de Boskeetstraat, de verkeersveiligheid in de 
Boskeetstraat te verhogen? Werd een aanpassing van het snelheidsregime 
overwogen? Graag meer uitleg.
3. Welke maatregelen kunnen worden getroffen om, in afwachting van de uitvoering van 
de geplande wegwerkzaamheden, het kruispunt Boskeetstraat-Beekstraat-Antoon 
Catriestraat veiliger te maken en de geldende voorrangsregels te laten naleven? Graag 
een overzicht van de mogelijke ingrepen.
4. Wat is de timing voor de aanvraag van de omgevingsvergunning?
5. Wat is de vooropgestelde timing voor de start van de werken?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 121 van 19 oktober 2023
van STIJN DE ROO
1. Eerder dit jaar werd het kruispunt van de Antoon Catriestraat met de N466 
Deinzesteenweg volledig heraangelegd en conflictvrij ingericht.
2. Het huidige snelheidsregime in de Antoon Catriestraat is 50 km/u (bebouwde kom), 
uitgezonderd ter hoogte van de school De Mijlpaal waar een maximumsnelheid van 30 
km/u geldt (zone 30). Snelheidsmetingen tonen aan dat de werkelijk gereden snelheid 
hoger is, ondanks het smalle wegprofiel en de afwezigheid van fietspaden. Handhaving 
lijkt de beste oplossing om op korte termijn resultaat te boeken.
3. De meeste problemen lijken te komen door onoplettendheid. Alle nodige 
verkeersborden en markeringen zijn nochtans aanwezig om de voorrangsregeling 
duidelijk te maken.
4. Voor een aantal grondinnemingen kon er geen akkoord worden bekomen van de 
eigenaars. Voor die verwervingen zal de afdeling Vastgoedtransacties genoodzaakt zijn 
om een juridische procedure op te starten. De timing voor de aanvraag van een 
omgevingsvergunning schuift hierdoor op naar eind 2024.
5. Aangezien de timing voor het indienen van de vergunningsaanvraag met 1 jaar 
opschuift als gevolg van de onteigeningsproblematiek, is dat ook het geval voor de 
start der werken. Dit zal ten vroegste 2026 zijn.
