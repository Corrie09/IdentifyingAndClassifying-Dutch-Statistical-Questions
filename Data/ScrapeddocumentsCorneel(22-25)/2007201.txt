title: Europese noodverordening rond hernieuwbare energie - Mogelijke impact op Ventilus
thema: Energie
Europese instellingen
Ruimtelijke ordening
pdf link: https://docs.vlaamsparlement.be/pfile?id=2007201
thema link: https://www.vlaamsparlement.be/parlementaire-documenten/schriftelijke-vragen/1772721
SCHRIFTELIJKE VRAAG
nr. 65
van CARMEN RYHEUL
datum: 18 oktober 2023
aan ZUHAL DEMIR
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
Europese noodverordening rond hernieuwbare energie  -  Mogelijke impact op Ventilus
In antwoord op mijn schriftelijke vragen nr. 324 van 10 januari 2023 en nr. 496 van 16 
februari 2023 stelde de minister dat de Europese noodverordening en het Verdrag van 
Aarhus elkaar leken tegen te spreken.
In die optiek werd, volgens de minister, op 22 februari 2023 via de Vlaamse Energieattaché 
een interpretatieverzoek ingediend bij het Directoraat-Generaal Energie (DG Energie) van 
de Europese Commissie. Aan het DG Energie werd in concreto gevraagd: 
- of de termijn van 1 maand voor behandeling van de vergunningsaanvraag van 
installaties voor zonne-energie verenigbaar is met het Verdrag van Aarhus; 
- of administratieve beroepen tegen beslissingen over vergunningsaanvragen ook moeten 
worden afgehandeld binnen de termijnen waarin de verordening voorziet voor 
behandeling van de vergunningsaanvraag;
- of de termijnen moeten worden beschouwd als termijnen van orde, dan wel 
vervaltermijnen. 
Tevens werd het DG Energie gevraagd richtsnoeren uit te werken over de interactie van 
de Verordening met de EU-milieuwetgeving, in het bijzonder de Habitatrichtlijn. 
Uit het antwoord op mijn schriftelijke vraag nr. 698 van 24 april 2023 deelde de minister 
mee dat het DG Energie van de Europese Commissie tot op dat ogenblik had nagelaten om 
op bovenvermelde vragen vanuit Vlaanderen te antwoorden, waardoor de Vlaamse 
energie-geattacheerde daaromtrent een herinnering stuurde en een stand van zaken 
opvroeg bij het voormelde DG.
Verder stelde de minister in antwoord op mijn bovenvermelde schriftelijke vragen dat het 
voor haar niet duidelijk was wat onder het begrip ‘planning’, vermeld in artikel 3 van de 
Europese noodverordening, exact dient te worden verstaan. Voor de minister was het op 
dat ogenblik onduidelijk of het artikel toepasselijk is op planprocessen die al gestart zijn, 
inzonderheid nu de opmaak van het gewestelijk ruimtelijk uitvoeringsplan (GRUP) Ventilus 
de scopingfase al had doorlopen.
Nog volgens de minister leidde het uitblijven van een antwoord vanuit het DG Energie in 
die optiek tot een voortdurende onzekerheid, waardoor zij beloofde om de Europese 
Commissie nogmaals op de hoogte te brengen van de interpretatieproblemen en te wijzen 
op de absolute noodzaak aan verduidelijking op korte termijn.
Intussen is de tijdelijke geldigheidstermijn van deze verordening echter al voor meer dan 
de helft verstreken.
1. Heeft de minister het DG Energie van de Europese Commissie intussen al opnieuw in 
kennis gesteld van de gerezen interpretatieproblemen, alsook gewezen op de absolute 
noodzaak aan verduidelijking op korte termijn? Zo ja, wanneer, en welk resultaat heeft 
dat opgeleverd? Zo niet, waarom niet?
2. Wat is de stand van zaken van het uitwerken van de richtsnoeren over de interactie 
van de Europese noodverordening met de EU-milieuwetgeving (inzonderheid de 
Habitatrichtlijn), die expliciet door de minister aan het DG Energie werd gevraagd?
3. Is het voor de minister intussen al duidelijk wat onder het begrip ‘planning’, vermeld 
in artikel 3 van de Europese noodverordening, moet worden verstaan, alsook of het 
artikel toepasselijk is op planprocessen die al gestart zijn (inzonderheid wat betreft de 
opmaak van het GRUP Ventilus)?
4. De geldigheidstermijn van de Europese noodverordening is intussen al voor meer dan 
de helft verstreken. 
Heeft de minister er intussen al zicht op of deze termijn al dan niet door Europa zal 
worden verlengd? Zal de minister, in samenspraak met haar bevoegde collega’s 
federale en deelstaatministers, voorstellen om de noodzaak tot het al dan niet 
verlengen van de termijn, alsook de nood aan verduidelijking van de noodverordening 
en het uitblijven van de gevraagde richtsnoeren, voor bespreking te agenderen tijdens 
het nakende Europees voorzitterschap?
ZUHAL DEMIR 
VLAAMS MINISTER VAN JUSTITIE EN HANDHAVING, OMGEVING, ENERGIE EN TOERISME
ANTWOORD
op vraag nr. 65 van 18 oktober 2023
van CARMEN RYHEUL
1. DG Energie heeft niet gereageerd op de oorspronkelijke herinnering. De Europese 
Commissie heeft de lidstaten inmiddels wel een aantal vragen gesteld over ervaringen 
met de implementatie van de noodverordening. Onder andere op basis daarvan zal de 
Europese Commissie het rapport opmaken dat ze in uitvoering van artikel 9 van de 
noodverordening moet bezorgen aan de Raad, samen met een inschatting over een 
eventuele verlenging van looptijd van de verordening. Mijn administratie heeft in haar 
antwoord op deze vragenlijst opnieuw gewezen op het feit dat de Europese Commissie 
nog steeds geen enkel gevolg heeft gegeven op het verzoek om richtsnoeren op te 
stellen (zie ook antwoord op vraag 4). In haar recent aangekondigde ‘Wind Power 
Package’ heeft de Europese Commissie een online tool in het vooruitzicht gesteld 
waarvan lidstaten gebruik kunnen maken om vragen te stellen over implementatie van 
de nieuwe richtlijn hernieuwbare energie (RED III). De problematiek zal ook via die tool 
onder aandacht van Europese Commissie worden gebracht.
2. We hebben geen informatie of de diensten van de Europese Commissie ook 
daadwerkelijk werken aan richtsnoeren over de interactie van de Europese 
noodverordening met de EU-milieuwetgeving (inzonderheid de Habitatrichtlijn).
3. Zie hiervoor het antwoord op vraag 1.
4. Tegen de achtergrond van de opmaak van het verslag van de Commissie voor de Raad 
over de noodzaak van een eventuele verlenging van de looptijd van de noodverordening 
(art. 9 van de noodverordening) heeft de Europese Commissie inmiddels de lidstaten 
bevraagd over hun ervaringen met de noodverordening. Onze administratie heeft, zoals 
reeds gesteld in het antwoord op vraag 1, in haar antwoord aan de Commissie opnieuw 
gewezen op het feit dat het verzoek naar richtsnoeren door de Commissie nog steeds 
onbeantwoord is gebleven. In haar recent aangekondigde ‘Wind Power Package’ heeft 
de Europese Commissie laten weten dat een verlenging van de looptijd van de 
noodverordening in overweging moet worden genomen, waaruit valt af te leiden dat de 
Europese Commissie wellicht aan de Raad zal voorstellen om de looptijd van de 
noodverordening te verlengen. Het voorstel van de Europese Commissie over het al 
dan niet verlengen van de looptijd van de verordening zal aan de Raad worden 
voorgelegd voor bekrachtiging en de discussie zal binnen de Raad worden gevoerd op 
basis van het rapport van de Europese Commissie. We beraden ons verder over te 
ondernemen stappen tijdens het Belgisch voorzitterschap op basis van wat in het 
rapport van Europese Commissie staat.
