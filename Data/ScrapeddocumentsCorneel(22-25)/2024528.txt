title: Geïntegreerd investeringsprogramma (GIP) 2024 - N78 en N773 Maaseik
thema: Mobiliteit en Verkeer
Openbare werken
pdf link: https://docs.vlaamsparlement.be/pfile?id=2024528
thema link: https://www.vlaamsparlement.be/parlementaire-documenten/schriftelijke-vragen/1784796
SCHRIFTELIJKE VRAAG
nr. 359
van SOFIE MERTENS
datum: 5 december 2023
aan LYDIA PEETERS
VLAAMS MINISTER VAN MOBILITEIT EN OPENBARE WERKEN
Geïntegreerd investeringsprogramma (GIP) 2024  -  N78 en N773 Maaseik
In het ontwerp GIP 2024 vinden we alle investeringen terug die de zeven verschillende 
entiteiten van het beleidsdomein Mobiliteit en Openbare werken plannen in 2024.
1. In het ontwerp GIP 2024 is voor Maaseik voor de uitvoering van de N78 Maaseik, Stad 
aan de Maas - beplanting / Uitvoering (GIP003699/01) 600.000 euro budget 
gereserveerd. In het definitieve GIP 2022 werd voor dit project 500.000 euro 
reservebudget ingeschreven en in het definitieve GIP 2023 600.000 euro 
reservebudget.
Op mijn schriftelijke vraag nr. 991 van 17 maart 2023 antwoordde de minister dat de 
aanbesteding ten vroegste mogelijk zou zijn in het najaar van 2023.
a) Wat houden die werken opgenomen in het ontwerp GIP 2024 precies in? Zijn het 
dezelfde als opgenomen in het definitieve GIP 2023?
b) Waarom wordt het project opnieuw opgenomen in het ontwerp GIP 2024? Wat zijn 
de redenen voor de vertraging in het dossier?
c) Om welke redenen wordt het bedrag in het ontwerp GIP 2024 ingeschreven als 
reserve?
d) Welke stappen werden er in dit dossier reeds gezet in 2023?
e) Werd het dossier reeds aanbesteed? Zo niet, waarom niet en wanneer mogen we 
de aanbesteding verwachten? Zo ja, wanneer wordt dat afgerond?
f) Welke stappen moeten nog gezet worden voor de uitvoering van de werken 
aangevat kan worden?
g) Wanneer zullen de werken aangevat worden?
h) Wat is de verdere timing en planning van het project?
i) Wat is de stand van zaken van het project?
2. In het ontwerp GIP 2024 is voor Maaseik voor de studie van de N773 studie 
Fietspadenproject en riolering / Studie (GIP004050/01) 200.000 euro budget en 
200.000 euro fietsbudget gereserveerd. In het definitieve GIP 2023 werd voor deze 
studie 200.000 euro budget ingeschreven.
Op mijn schriftelijke vraag nr. 991 van 17 maart 2023 antwoordde de minister dat de 
studie medio 2023 aanbesteed zou worden. De timing van het dossier zou afhankelijk 
zijn van het bereiken van een consensus tussen de actoren binnen de 
projectstuurgroep. Er werd uitgegaan van een termijn tussen 1 en 2 jaar voor het 
afronden van de studie. Pas na afronding van de studie zou men kunnen overgaan tot 
grondverwervingen, het indienen van omgevingsvergunningen en het verplaatsen van 
nutsleidingen. Over de start van de uitvoering kon nog niet gecommuniceerd worden.
a) Wat houdt die studie opgenomen in het ontwerp GIP 2024 precies in? Is het 
dezelfde als opgenomen in het definitieve GIP 2023?
b) Waarom wordt de studie opnieuw opgenomen in het ontwerp GIP 2024 maar voor 
een ander bedrag? Wat zijn de redenen voor de vertraging in het dossier?
c) Welke stappen werden er in dit dossier reeds gezet in 2023?
d) Werd de studie zoals gezegd medio 2023 aanbesteed? Zo niet, waarom niet en 
wanneer mogen we de aanbesteding verwachten? Zo ja, wanneer wordt de studie 
afgerond?
e) Blijft bovenstaande vooropgestelde timing behouden? Wat is de verdere timing en 
planning van het project?
f) Wat is de stand van zaken van het project?
LYDIA PEETERS
VLAAMS MINISTER VAN MOBILITEIT EN OPENBARE WERKEN
ANTWOORD 
op vraag nr. 359 van 5 december 2023
van SOFIE MERTENS
1. a) Dit is hetzelfde project als in het GIP23.
b) Dit was een reserveproject op het GIP 2023 en kon enkel worden vastgelegd indien 
er nog budget beschikbaar was einde 2023. 
c) Het opmaken van een GIP is een puzzel waarbij over heel Vlaanderen prioriteiten 
en beleidsaspecten worden afgewogen bij de inpassing van projecten.
d) Het ontwerp is afgerond, het aanbestedingsdossier is in opmaak.
e) Het dossier is nog niet in aanbesteding, de aanbesteding is gepland voor 2024.
f) Nog te doorlopen stappen: de finalisering van het aanbestedingsdossier, de 
organisatie van de aanbesteding, de gunning en het indienen van de 
omgevingsvergunningsaanvraag.
g) Na afronding van de aanbesteding, de gunning en het verkrijgen van de 
omgevingsvergunning. Momenteel kan hiervoor nog geen concrete datum bepaald 
worden.
h) De aanbesteding en gunning en het indienen van de 
omgevingsvergunningsaanvraag zijn gepland in 2024.
i) Zie voorgaande antwoorden.
2. a) Dit gaat over dezelfde studie als opgenomen in het GIP23.
b) De bepaling van de scope van het project en overleg met andere partners nam 
meer tijd in beslag. Vandaar dat het project niet meer kon worden aanbesteed in 
2023. 
c) In 2023 vonden overlegmomenten plaats ter bepaling van de scope van het project.
d) De aanbesteding wordt voorzien in de loop van 2024. De afronding van de studie 
is afhankelijk van de juiste start en de voortgang met o.a. het bekomen van 
consensus tussen de projectpartners.
e) Zie punt d.
f) Zie punt d.
