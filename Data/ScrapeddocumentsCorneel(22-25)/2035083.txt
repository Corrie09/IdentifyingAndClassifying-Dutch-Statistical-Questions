title: Thermae Palace Oostende - Restauratie
thema: Onroerend erfgoed
pdf link: https://docs.vlaamsparlement.be/pfile?id=2035083
thema link: https://www.vlaamsparlement.be/parlementaire-documenten/schriftelijke-vragen/1792814
SCHRIFTELIJKE VRAAG
nr. 116 
van MANUELA VAN WERDE
datum: 10 januari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Thermae Palace Oostende  -  Restauratie
Het prestigieuze Thermae Palace in Oostende staat al een hele tijd te verkommeren. 
Momenteel wordt slechts dertig procent van het gebouw gebruikt, de rest staat leeg. Eind 
vorig jaar was de kogel eindelijk door de kerk, het hotel zou grondig gerenoveerd worden. 
Het wordt een kwaliteitshotel met 90 tot 125 kamers dat ook de collectie van Mu.ZEE zal 
huisvesten. Om het project economisch haalbaar te maken, komen er in de buurt ook 
residentiële woningen.
Het project, begroot op 134 miljoen euro, zal zowel op publieke als op private middelen 
kunnen rekenen: 94 miljoen voor de renovatie van het historische gebouw, en de overige 
40 miljoen wordt geïnvesteerd in een appartementencomplex naast het hotel. Ook de 
Vlaamse overheid geeft een subsidie van 12 miljoen euro.
1. In officiële documenten spreekt de minister van een subsidiëring van 10 miljoen euro 
uit het Vlaamse relancefonds.
V
anwaar de extra 2 miljoen euro? Is die te wijten aan de gestegen bouwkosten?
2. Welke structurele ingrepen zijn er nodig voor de toekomstige invulling?
3. Is het Thermae Palace, na restauratie, geschikt om een kunstcollectie te herbergen? 
Welke extra kosten vraagt het om de collectie veilig tentoon te stellen?
MATTHIAS DIEPENDAELE 
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD
op vraag nr. 116 van 10 januari 2024
van MANUELA VAN WERDE
1. De Vlaamse Regering kende op 2 december 2022 een subsidie van 10 miljoen euro toe 
uit het Relanceplan Vlaamse Veerkracht voor de restauratie van het exterieur van het 
Thermae Palace en voor de fase 2 van de restauratie van de Koninklijke Gaanderijen. 
Het premiedossier voor de restauratie van fase 1 van de Koninklijke Gaanderijen staat 
sinds februari 2021 op de wachtlijst van de nog toe te kennen premies, met een 
geraamd premiebedrag van 2,1 miljoen euro. Dat is dus in totaal iets meer dan 12 
miljoen euro die vanuit Onroerend Erfgoed wordt voorzien voor deze erfgoedsite. 
Het tijdstip van de toekenning van de premie van het dossier van de wachtlijst kan 
afgestemd worden op de gunning van de werken verbonden aan het dossier waarvoor 
middelen uit het relanceplan voorzien zijn.
2. Het agentschap Onroerend Erfgoed ontving nog geen concrete plannen van de 
toekomstige invulling van het Thermae Palace en heeft dus geen weet van nodige 
structurele ingrepen die hiervoor voorzien moeten worden. Mijn administratie besprak 
tot op heden de restauratieve ingrepen aan het exterieur van het complex.
3. Dit zal het onderwerp uitmaken van de toekomstige besprekingen voor de 
herbestemming van het Thermae Palace. 
