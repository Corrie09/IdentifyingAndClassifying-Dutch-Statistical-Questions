title: Monitor studentenhuisvesting - Stand van zaken
thema: Wonen
pdf link: https://docs.vlaamsparlement.be/pfile?id=2051323
thema link: https://www.vlaamsparlement.be/parlementaire-documenten/schriftelijke-vragen/1808704
SCHRIFTELIJKE VRAAG
nr. 208
van KATRIEN SCHRYVERS
datum: 29 februari 2024
aan MATTHIAS DIEPENDAELE
VLAAMS MINISTER VAN FINANCIËN EN BEGROTING, WONEN EN ONROEREND ERFGOED
Monitor studentenhuisvesting  -  Stand van zaken
Een van de opdrachten van het Steunpunt Wonen is hoe een monitor voor de vraag naar 
en het aanbod aan studentenhuisvesting eruit kan zien, welke indicatoren in de monitor 
moeten worden opgenomen en welke databronnen daarvoor beschikbaar zijn.
De onderzoeksopdracht omvat het uitwerken van een blauwprint voor een survey om te 
peilen naar de argumenten en individuele drempels die studenten ervaren om al dan niet 
op kot te gaan, om een beeld te krijgen van het zoekproces, de actuele woonsituatie 
(betaalbaarheid/prijs/kwaliteit), de tevredenheid over het beschikbare aanbod, beheer, 
woonwensen en -voorkeuren enzovoort. Ook een eerste meting maakt deel uit van de 
onderzoeksopdracht. Die opdracht zou lopen van juni 2023 tot februari 2024.
1. Wat is de stand van zaken met betrekking tot de ad-hocopdracht Monitor 
studentenhuisvesting van het Steunpunt Wonen? Welke conclusies kunnen al worden 
getrokken?
2. Welke acties zullen daaraan gekoppeld worden?
3. Hoe zal het traject naar het ontwikkelen van een monitor voor de vraag naar en het 
aanbod aan studentenhuisvesting worden verdergezet? Welke timing wordt daarbij 
gehanteerd?
MATTHIAS DIEPENDAELE
MINISTER VAN FINANCIËN EN BEGROTING, WONEN EN ONROEREND ERFGOED
ANTWOORD 
op vraag nr. 208 van 29 februari 2024
van KATRIEN SCHRYVERS
1. Het onderzoek van het Steunpunt Wonen naar de monitoring van studentenhuisvesting 
werd in maart afgerond en opgeleverd. Hoofddoel van het onderzoek was het 
ontwikkelen van een (handleiding voor een toekomstige) monitor. Het Steunpunt ging 
daarom na wat bestaande databronnen ons vandaag al kunnen leren, maar ook hoe een 
bevraging bij studenten eruit kan zien om het aanbod in kaart te brengen. Die bevraging 
werd een eerste keer getest in het academiejaar 2023-2024, zodat in het onderzoek 
ook gerichte aanbevelingen over de aanpak en methologie konden gegeven worden. Het 
onderzoek verkent de bestaande mogelijkheden en wijst daarbij ook op de beperkingen. 
Verschillende datasets kampen namelijk met enkele tekortkomingen, waardoor 
algemene uitspraken over de gehele studenten- en studentenwoningenpopulatie 
moeilijk zijn. Zo stelt het Steunpunt dat de huurcontractendatabank My Rent, die 
beheerd wordt door de FOD Financiën, teveel beperkingen kent om betrouwbare 
uitspraken te doen. Eén van de voornaamste knelpunten is de beperkte registratie door 
verhuurders van het huurcontract van studentenwoningen. Hoewel de registratie 
verplicht is, is de boete bij non-registratie onbestaand, het handhavingsbeleid beperkt, 
en zien dus -potentieel- veel verhuurders af van de registratie. Nochtans zou de 
huurcontractendatabank een relevante bron voor de monitor kunnen vormen. Het 
Steunpunt wijst dan ook op de noodzaak om de registratie te optimaliseren.
2-3.Het onderzoek toont zeer duidelijk aan dat een monitoringstool noodzakelijk is, maar 
dat er tegelijk nog heel wat werk op de plank ligt om de bestaande databronnen te 
optimaliseren, zodat uitspraken voor de volledige studentenhuisvestingsmarkt kunnen 
worden gedaan. Het is dan ook van groot belang dat de gedetecteerde knelpunten 
verholpen worden. In het verleden heb ik meermaals contact opgenomen met mijn 
federale collega minister Vincent Van Peteghem om in gesprek te gaan over de 
huurcontractendatabank. Dat is immers niet alleen relevant in het kader van de 
monitoring van studentenhuisvesting, maar ook voor de monitoring van de private 
huurmarkt in zijn geheel. Ook in het kader van een toekomstige automatische 
rechtentoekenning van de huurpremie of de huursubsidie is een alomvattend 
registratiesysteem noodzakelijk. Ik blijf die inspanningen verderzetten en het is mijn 
inziens van groot belang dat de nodige stappen genomen worden om de registratie te 
optimaliseren.
Zoals het rapport duidelijk aantoont, komen we er niet alleen met administatieve 
gegevens. Een bevraging bij studenten is noodzakelijk om te komen tot een volledige 
monitoring. Het onderzoek raadt dan ook aan die bevraging met een vaste periodiciteit 
te herhalen. Het verdient dan ook absoluut aanbeveling dat ook de komende jaren de 
nodige acties ondernomen worden om de bevraging verder te zetten om zo te komen 
tot een continue monitoring inzake studentenhuisvesting.
